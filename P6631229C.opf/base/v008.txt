ཇོ་ནང་ཆོས་མཛོད་ཆེན་མོ་ལས། 
རྗེ་བཙུན་ཏཱ་ར་ནཱ་ཐའི་གསུང་འབུམ། 
༼ཉ༽

༄༅། །བདེ་མཆོག་ནག་པོའི་ཞབས་ལུགས་ཀྱི་སྒྲུབ་ཐབས་རྣམ་པར་
བཤད་པ་རྒྱས་འགྲེལ་ཐུན་མོང་མ་ཡིན་པ་ལྷན་ཅིག་
སྐྱེས་པའི་གཟི་འོད་ཕྱོགས་བཅུར་རྒྱས་པ་
ཞེས་བྱ་བ་བཞུགས། 
༄༅། །ཨོཾ་ན་མོ་བཛྲ་ཌཱ་ཀ་ཌཱ་ཀི་ནི་བྷྱོ། དཔལ་འཁོར་ལོ་སྡོམ་པའི་སྒྲུབ་ཐབས་ཀྱི་གཞུང་
རྣམ་པར་བཤད་པ་ལྷན་ཅིག་སྐྱེས་པའི་གཟི་འོད་ཕྱོགས་བཅུར་རྒྱས་པ་ཞེས་བྱ་བ། དཔལ་ཧེ་
རུ་ཀ་ལ་ཕྱག་འཚལ་ལོ། །གང་ཞིག་བདེ་ཆེན་འགྱུར་བ་མེད་པ་ཡི། །ཡེ་ཤེས་གཅིག་ཉིད་རྣམ་
ཀུན་རོལ་བའི་གར། །ཧེ་རུ་ཀ་དཔལ་རབ་འབྱམས་འཁོར་ལོའི་མགོན། རྡོ་རྗེ་རྣལ་འབྱོར་མ་
ཚོགས་བཅས་ལ་འདུད། །དེ་ཡི་སྒྲུབས་ཐབས་རྨད་བྱུང་བ། །བརྟུལ་ཞུགས་སྤྱོད་འཆང་བླ་མེད་
ཀྱིས། །ལེགས་སྦྱར་འདི་ནི་རྟོགས་དཀའ་བས། །འདི་དོན་གསལ་བར་འབྱེད་ལ་སྤྲོ། །གང་
འདི་ཕལ་ཆེར་རྒྱུད་ཀྱི་རྡོ་རྗེའི་ཚིག་བསྡུས་ཤིང༌། །གང་ཡང་དུར་ཁྲོད་བརྒྱད་དང་ཉེར་བཞིའི་
ཡུལ་ཀུན་ཏུ། །གང་ཞིག་རྟག་ཏུ་རོལ་པ་གདོད་མ་ནས་གྲུབ་པའི། །སློབ་དཔོན་སྒྱུ་འཕྲུལ་ལྡན་
པ་འདི་ཡང་ངོ་མཚར་རྨད། །
དེ་ལ་དཔལ་སྡོམ་པའི་རྒྱུད་ཀྱི་རྗེས་སུ་འབྲང་བའི་སྒྲུབ་ཐབས་དང༌། དེའི་ཡན་ལག་གི་
ཆོ་ག་ནི་རིམ་པ་ཐ་དད་པ་ཤིན་ཏུ་མང་བའི་ཕྱིར་སྤྱིར་འདི་ཙམ་མོ་ཞེས་ཚད་གཟུང་བར་དཀའ་
ལ། དེ་དག་གི་གཙོ་བོ་ཉི་ཟླ་ལྟར་གྲགས་པའི་ལུགས་སྲོལ་ནི་གསུམ་སྟེ། གྲུབ་པའི་སློབ་
དཔོན་ཆེན་པོ་ལཱུ་ཡི་པ་དང༌། རྡོ་རྗེ་དྲིལ་བུ་པ་དང༌། ནག་པོ་སྤྱོད་པ་པའི་ལུགས་སོ། །དེ་ལ་ཁ་

ཅིག་རི་ཁྲོད་མགོན་པོའི་ལུགས་དང་བཞི་ཡིན་ནོ་ཞེས་ཟེར་ན། སྤྱིར་དེའི་སྲོལ་ཀ་ལོགས་པ་
གཏན་ནས་མེད་དོ་ཞེས་མི་སྨྲ་ཡང༌། འཕགས་པའི་ཡུལ་དུ་ཡང་ཆེར་མ་གྲགས་ཤིང་ཕྱོགས་
འདི་ན་དེའི་གཞུང་ལུགས་ད་ལྟ་གཏན་ལ་འབེབས་རྒྱུ་ངོས་འཛིན་རྒྱུ་མེད་པས་ལམ་སྲོལ་ཆེན་
པོར་བགྲོད་པ་ནི་མཁས་པའི་ལུགས་མིན་ལ། མཻ་ཏྲི་པའི་གཞུང་རྣམས་དེའི་ལུགས་ཡིན་ནོ། །
སྙམ་ན་མ་ཡིན་ཏེ། ཆོས་དེའི་བརྒྱུད་པ་ལ་བཞུགས་པ་ཙམ་གྱིས་དེར་འགྱུར་ན། ལཱུ་ཡིའི་
ལུགས་ཀྱང་དེར་ཐལ་བས་ལུགས་བཞི་བགྲོད་པ་མི་འཐད་ལ། མཻ་ཏྲིའི་གཞུང་ལུགས་དེ་ཀུན་
ཡང་ཆ་ཤས་ཉེ་ཚེ་བའི་གཞུང་ཡིན་གྱི། རྒྱུད་དོན་རྫོགས་པར་འགྲེལ་པ་མིན་ནོ། །དེས་ན་མི་
ཐུབ་ཟླ་བ་དང༌། རིན་ཆེན་རྡོ་རྗེ་དང༌། སྟོང་ཉིད་ཏིང་འཛིན་ལ་སོགས་པས་ཀྱང༌། རྩ་རྒྱུད་ཀྱི་
སྒྲུབ་ཐབས་སྲོལ་ཀ་མི་འདྲ་བ་རེ་མཛད་ཅིང༌། མི་ཐུབ་ཟླ་བ་དང་བྷ་ཝ་བྷ་དྲས་འགྲེལ་པའང་
མཛད་ལ། བོད་དུ་འགྱུར་བའང་ཡིན་ཞིང༌། དེ་དག་ཀྱང་བཞི་པོ་ལ་མ་འདུས་པས་སྲོལ་ཀ་
བཞིའི་གྲངས་ངེས་བྱེད་པ་མི་ལེགས་སོ། །
དེས་ན་སྲོལ་ཀའི་གཙོ་བོ་ནི་གསུམ་ཡིན་ལ། སྲོལ་ཀའི་རྣམ་གྲངས་ཕྲ་མོ་རྣམས་ཀྱི་
གྲངས་ངེས་ནི་བཞག་པར་དཀའོ། །དེ་དག་ལས་འདིར་དཔལ་དུས་ཀྱི་འཁོར་ལོའི་རྒྱུད་ཕྱི་
མ་དང༌། མགོན་པོ་མངོན་པར་འབྱུང་བ་ནག་པོ་ཆེན་པོའི་རྒྱུད་ལས་གསལ་བར་ལུང་བསྟན་
ཞིང༌། གྲགས་པ་ནམ་མཁའ་དང་མཉམ་པའི་སློབ་དཔོན་ཆེན་པོ་ནག་པོ་སྤྱོད་པ་པས། འཇུག་
སྒོའི་རིམ་པ་དབང་བསྐུར་བའི་ཆོ་ག་དང༌། བསྐྱེད་རིམ་གྱི་སྒྲུབ་ཐབས་ཚིགས་བཅད་བརྒྱ་
ཉེར་བརྒྱད་པར་གྲགས་པ་འདི་དང༌། དཔྱིད་ཀྱི་ཐིག་ལེ་དང༌། རིམ་པ་བཞི་པ་དང༌། གསང་
བའི་དེ་ཁོ་ན་ཉིད་དེ། སློབ་དཔོན་ཉིད་ཀྱིས་མཛད་པའི་གཞུང་ལྔ་པོ་དེ་ནི་རྩོད་བྲལ་ཡིན་ལ། 
སྦྱིན་སྲེག་གི་གཞུང་ནི་སློབ་དཔོན་འདིས་མཛད་དོ་ཞེས་བོད་སྔ་ཕྱི་ཕལ་ཆེར་འཆད་མོད། ལོ་
ཙཱ་བ་མར་པ་དོ་པ་ཆོས་ཀྱི་དབང་ཕྱུག་གི་ཞལ་སྔ་ན་རེ། སྡོམ་པའི་སྦྱིན་སྲེག་ཆོ་ག་ནི། །སྤྱོད་

པ་པ་ཡིས་མཛད་ཅེས་གྲགས། །དེ་ཡིས་ངེས་པར་མ་མཛད་པར། །ཆོ་ག་དེ་ཉིད་ཀྱིས་རབ་
བསྟན། །འཇིག་རྟེན་སོང་བའི་རྗེས་འཇུག་ཅིང༌། །བློ་ཡིས་ངེས་པར་མ་དཔྱད་{པའི[པར]། །
བ་གླང་ཁྱུ་བཞིན་འཇུག་པར་སྣང༌། །དེ་ལྟར་མཁས་པས་འཇུག་པ་མིན། །ཞེས་གསུང་པར་
སྣང་སྟེ་དོན་ལའང་དེ་དེ་ཉིད་དོ། །དེ་ལྟ་ན་སྔོན་སྦྱིན་སྲེག་སློབ་དཔོན་འདིས་མཛད་པ་ཞིག་
ཡོད་མོད་ཀྱང༌། བར་སྐབས་སུ་དཔེ་ནུབ་པ་ཡིན་པས། གཞུང་དྲུག་གི་ངོས་འཛིན་བོད་དུ་
ཡོངས་སུ་གྲགས་པ་འདི་ལྟར་བྱེད་དུ་ཆུག་ཀྱང༌། སློབ་དཔོན་ཉིད་ཀྱིས་གཞུང་དྲུག་མ་མཛད་
པའི་སྐྱོན་དུ་མི་འགྱུར་ལ། ཡང་རྣམ་པ་གཅིག་ཏུ་ན། གཞུང་དྲུག་ལ་ངོས་འཛིན་ཚུལ་གཞན་
ཡོད་པའི་ཕྱིར། ཁ་ཅིག་འདི་སྐད་ཅེས། ཁྲག་འཐུང་ནཱ་དའི་དབྱངས་ལས་གཞོམ་མེད་སྒྲ། །
གཞུང་དྲུག་རྩོམ་ཞེས་བསྐུལ་ལས་སྦྱིན་སྲེག་ཉིད། །དེས་མ་མཛད་ཅེས་མར་དོ་གང་སྨྲ་བ། །
དེ་ནི་རྒྱལ་ལ་གཞོགས་འཕྱས་བྱེད་དང་མཚུངས། །ཞེས་སྨྲ་བའང་དོན་དང་ཧ་ཅང་འབྲེལ་
བར་མི་འགྱུར་རོ། །
འོ་ན་དྲུག་གི་བགྲོད་ཚུལ་གཞན་དེ་ཡང་ཅི་ཞིག་སྙམ་ན། སྤྱོད་པ་པའི་རྣལ་འབྱོར་པ་ཀུ་
ས་ལི་ན་རེ། དང་པོ་བསམ་གཏན་གཞུང་ཡིན་ཏེ། །ཡེ་ཤེས་དེ་བཞིན་གཉིས་པའོ། །གསུམ་
པ་རིག་པའི་བརྟུལ་ཞུགས་ཏེ། །གཞན་ལ་གསང་སྔགས་སྦྱིན་བྱེད་པ། །བཞི་པ་ཡིན་ཏེ་གཞུང་
གི་རིམ། །དེ་བཞིན་རབ་འབྱམས་རྟོག་པ་ནི། བློ་ལྡན་རྣམས་ཀྱིས་ལྔ་པར་བཤད། །གང་ཡང་
དམ་པའི་དོན་གསལ་བ། །རྣལ་མའི་སྦྱོར་བ་དྲུག་པ་སྟེ། །སློབ་དཔོན་གྱིས་ནི་དེ་རབ་བསྟན། །
ཞེས་འདོད་ཅིང༌། སྤྱོད་འཆང་དབང་པོ་འདི་ཉིད་ཀྱིས་མཛད་པའི་གཞུང་གི་རྣམ་གྲངས་ནི་
བརྒྱ་ཉི་ཤུ་ཡོད་པར་འདོད་དོ། །འོན་ཀྱང་ཀུན་ཏུ་གྲགས་པའི་གཞུང་ལྔ་པོ་འདི་དག་ལས། 
སྐབས་འདིར་དཔལ་འཁོར་ལོ་སྡོམ་པ་རྩ་བའི་རྒྱུད་ཀྱི་སྒྲུབ་ཐབས་འདི་ཉིད་འཆད་པར་བྱེད་
པ་ལ། ཐོག་མར་མཚན་གྱི་དོན་ནི། རྒྱ་གར་སྐད་དུ། ཤྲཱི་ཙཀྲ་སམྦྷ་ར་སཱ་དྷ་{ནཱ་ནཱ[ནཱཾ་ན]། དེ་

ཉིད་བོད་སྐད་དུ་བསྒྱུར་ན། ཤྲཱི་ནི་དཔལ། ཙཀྲ་ནི་འཁོར་ལོ་སམྦྷ་ར་ནི་སྡོམ་པ། སཱ་དྷ་ནཱཾ་ནི་
སྒྲུབ་ཐབས་ནཱ་མ་ནི་ཞེས་བྱ་བ་སྟེ། དཔལ་འཁོར་ལོ་སྡོམ་པའི་སྒྲུབས་ཐབས་ཞེས་བྱ་བ་ཞེས་
པའོ། །བཅོམ་ལྡན་འདས་དཔལ་ཧེ་རུ་ཀ་ལ་ཕྱག་འཚལ་ལོ། །ཞེས་པ་ནི་འགྱུར་གྱི་ཕྱག་ཡིན་
པར་གྲགས་ཤིང༌། རྣམ་པ་གཅིག་ཏུ་ན་རྒྱ་དཔེ་ལ་ཡོད་པར་ཡང་མངོན་ནོ། །
སྒྲུབ་ཐབས་ཀྱི་གཞུང་དངོས་བཤད་པ་ལ། སྒྲུབ་ཐབས་ཉིད་བཤད་པ། སྒྲུབ་ཐབས་
ཀྱི་ཆིངས་བཤད་པ། ཆོས་ཀྱི་རྩ་བ་དམ་ཚིག་ཕྱོགས་ཙམ་བསྟན་པའོ། །དང་པོ་ལ། གཞུང་
ལ་འཇུག་པའི་ཡན་ལག་དང༌། གཞུང་དངོས་རྒྱས་པར་བསྟན་པའོ། །དང་པོ་ལ། མཆོད་
པར་བརྗོད་པ་དང༌། རྩོམ་པར་དམ་བཅའ་བའོ། །དང་པོ་ནི། ཡི་དྭགས་གདན་ལ་བཞུགས་
ཤིང་ཞལ་ཀུན་ལ་ནི་སྤྱན་གསུམ་ཤིན་ཏུ་དམར་བ་ཕག་མོ་ཡི། །ལུས་ལ་རྩ་བའི་ཕྱག་གཉིས་
ཀྱིས་འཁྱུད་གཞན་པའི་ཕྱག་གིས་གླང་ཆེན་པགས་པ་འཕྲལ་བཤུས་པ། །ལྷག་མ་གཡོན་
པའི་ཕྱག་བཞིས་ཁ་ཊྭཱཾ་ག་དང་ཞགས་པ་མི་ཐོད་ཚངས་པའི་མགོ་བོ་འཆང༌། །གཡས་པས་གྲི་
གུག་རྩེ་གསུམ་དགྲ་སྟ་རྔེའུ་ཆུང་འཆང་བའི་ཧེ་རུ་ཀ་ལ་ཕྱག་འཚལ་ལོ། །ཞེས་པ་སྟེ། མཆོད་
པར་བརྗོད་པ་ནི་དམ་པའི་སྤྱོད་པ་སྟེ། རྩོམ་པ་པོ་དམ་པར་ཤེས་པ་དང༌། དེའི་ཡང་དགོས་
པ་གཞུང་འདི་ལ་གཞན་འཇུག་པ་དང༌། ཧེ་རུ་ཀ་ལ་ཕྱག་འཚལ་བས། ཚོགས་རྫོགས་པ་དང་
བར་ཆད་ཞི་བ་དང་རྩོམ་པ་མཐར་ཕྱིན་པར་འགྱུར་བ་དང༌། གཞན་དག་ཀྱང་ཚུལ་དེ་ལྟ་བུ་ལ་
སློབ་པར་འགྱུར་བའི་དོན་དུ་མཆོད་བརྗོད་སྨོས་སོ། །
དེ་ལ་ཡི་དྭགས་གདན་ཞེས་བྱ་བ་ནི། དབང་ཕྱུག་ཆེན་པོ་ཁྲོས་པ་འཇིགས་བྱེད་ཆེན་པོ་
དང༌། ལྷ་མོ་ཨུ་མ་ཁྲོས་པ་དུས་ཀྱི་མཚན་མོ་དག་ཞབས་འོག་ཏུ་མནན་པ་ཡིན་{ན[ནོ]། །དེ་
ལ་ཅིའི་ཕྱིར་ཡི་དྭགས་ཞེས་བྱ་སྙམ་ན། མཁས་པ་ཁ་ཅིག་དེ་ནི་ལྷ་ཡིན་ཡང་ཡི་དྭགས་ཞེས་
ང་རྒྱལ་གཞོམ་པའི་ཕྱིར་སྨད་པའི་ཚིག་སྟེ། དེ་ཉིད་བསྡུས་པ་ལས། ཀྱཻ་ལུས་སྲུལ་པོ་མིའི་ཤ་

ཟ་བ་པོ་ཞེས་དབང་ཕྱུག་ཆེན་པོ་ལ་བོད་པའི་ཚིག་གསུངས་པ་དང༌། རྡོ་རྗེ་རྩེ་མོ་ལས་ཀྱང༌། 
ལུས་སྲུལ་པོ་ནི་དྲག་པོ་ཆེ། །ཞེས་གསུངས་པ་དང་འདྲ་སྟེ། ལུས་སྲུལ་པོ་ཡང་ཡི་དྭགས་སུ་
གཏོགས་པའོ་སྙམ་དུ་དགོངས་པ་དང༌། རྡོ་རྗེ་རྩེ་མོར་ཁྲོ་བོ་ཁམས་གསུམ་རྣམ་རྒྱལ་གྱི་ཞབས་
འོག་གི་དབང་ཕྱུག་ཆེན་པོ་ཤི་བའི་རོ་དང༌། དབུ་མ་གསོན་པོའི་ཚུལ་དུ་གསུངས་པས་འདིར་
ཡང་དེ་བཞིན་ནོ་གསུང་ངོ༌། ཁ་ཅིག་དེ་ནི་མ་འབྲེལ་ལ། ཇོ་བོ་མར་མེ་མཛད་དཔལ་གྱིས་
དབང་ཕྱུག་མ་ཤི་བར་བཞེད་པ་ལྟར་འཐད་གསུང་ལ། གཞན་མ་སྦྱངས་པ་དག་གཉིས་ཀ་ཤི་
བའི་ལུས་ཡིན་ཏེ། འདིར་ཡི་དྭགས་གདན་བཞུགས་ཞེས་པས། ཤི་བའི་རོ་ལ་ཡི་དྭགས་སུ་
བརྗོད་པའི་སྐབས་མང་དུ་ཡོད་པ་ལྟར་དང༌། མངོན་བརྗོད་ལས། གཅེར་བུ་གྱུར་པ་འོ་དོད་
འབོད། །ཅེས་འབྱུང་མོད་མ་ངེས་ཏེ། རྩེ་མོ་དང༌། དེ་ཉིད་བསྡུས་པ་ལས། དབང་ཕྱུག་ཤི་
བའི་ལུས་ལས་ཆེད་དུ་བརྗོད་པའི་ཚིག་བྱུང་ངོ་ཞེས་པ་དང་འདྲའོ་ཞེས་ཟེར་རོ། །འདོད་པ་དེ་
རྣམས་ལས་འཇིགས་བྱེད་དུས་མཚན་གཉིས་ཀ་མ་ཤི་བའི་ལུས་སུ་འཐད་དེ། མངོན་བརྗོད་
ལས། འཇིགས་བྱེད་དང་ནི་དུས་མཚན་དག །བརྒྱལ་ཞིང་རྣམ་པར་མྱོས་པ་ཡི། ཀླད་པ་དག་
ལ་ཞབས་ཀྱིས་སུ། །གཅེར་བུར་འོ་དོད་འབོད་པ་མནན། །ཞེས་འབྱུང་བས་ཤི་བའི་ལུས་ལ་
བརྒྱལ་བ་དང་མྱོས་པའི་ཐ་སྙད་ཇི་ལྟར་འཇུག གཞན་ཡང་དུས་འཁོར་བདེ་དགྱེས་དམར་
ནག་འཇིགས་གསུམ་སོགས་ཀྱི་ཞབས་འོག་གི་ལྷ་རྣམས་གསོན་པོའི་ཚུལ་དུ་ཡོད་ཅིང༌། འདི་
ལ་སྒོས་སུ་དམིགས་བསལ་ཡང་མེད་པའི་ཕྱིར་དེ་དག་དང་འདྲ་ལ། དེ་ཉིད་བསྡུས་པ་དང་
རྩེ་མོའི་ལུང་དེ་དག་འདིར་མ་འབྲེལ་བ་བདེན་ནོ། །པྲེ་ཏ་ཞེས་པའི་སྒྲ་ཡི་དྭགས་དང་མི་རོ་
གཉིས་ཀ་ལ་འཇུག་པའི་སྐབས་ཤིག་ཡོད་མོད་ཀྱི། འདིར་ཡི་དྭགས་ཡིན་གྱི་མི་རོ་ལ་མི་
འཇུག་སྟེ། གལ་ཏེ་དབང་ཕྱུག་ལ་སོགས་པ་ཤི་བའི་ལུས་ཡིན་དུ་ཆུག་ཀྱང༌། ཤི་བའི་དོན་གྱི་
པྲེ་ཏའི་སྒྲ་མི་འཇུག་སྟེ་མི་རོ་མ་ཡིན་པའི་ཕྱིར་རོ། །དེས་ན་ཡི་དྭགས་དང་སྲིན་པོ་དང་གནོད་

སྦྱིན་ཞེས་བྱ་བ་རྣམས། རེས་འགའ་དམངས་རིགས་ཀྱི་ཡི་དྭགས་དང༌། མིའི་སྲིན་པོ་དང༌། 
གཏེར་གྱི་བདག་པོ་རྣམས་ལ་འཇུག་ལ། ཡང་རེས་འགའ་དེ་དག་དོན་གཅིག་མིང་གི་རྣམ་
གྲངས་སུ་བྱས་ནས། འདྲེ་གདོན་སྤྱི་ལ་འཇུག་པ་ཡིན་པ་ལས། འདིར་ཕྱི་མ་སྟེ་སྲིད་པ་གསུམ་
གྱི་གདོན་ཐམས་ཅད་ཀྱི་མཐར་ཐུག་པ། གཙོ་བོ་ལས་ཀྱང་ཆེས་གཙོ་བོ་ནི་དྲག་པོ་དབང་
ཕྱུག་འཇིགས་བྱེད་ཆེན་པོ་སྟེ། གཤིན་རྗེའི་བདག་པོ་དང་སྲིན་པོའི་གཙོ་བོ་དང་གནོད་སྦྱིན་
གྱི་དབང་ཕྱུག་དང་འབྱུང་པོའི་མགོན་པོ་ཡིན་ནོ། །དེ་ནི་ཕོ་གདོན་ཐམས་ཅད་ཀྱི་ཁྱབ་བདག་
ཡིན་ལ། དུས་ཀྱི་མཚན་མོ་ཡང་མ་མོ་དང་མཁའ་འགྲོ་མ་དང་ཤ་ཟ་མོ་དང་ཚོགས་སྤྱོད་མ་
ཐམས་ཅད་ཀྱི་གཙོ་མོ་ཡིན་ནོ། །དེ་གཉིས་འགྲོ་བ་རིགས་དྲུག་གི་ཟླས་ཕྱེ་ན་ནི་ལྷ་ཡིན་མོད་
ཀྱང༌། གདོན་ཐམས་ཅད་ཀྱི་ནང་ནས་དབང་ཆེ་ཤོས་དང་མི་བཟད་པ་མཐར་ཐུག་པའི་ཕྱིར་
ཡི་དྭགས་ཞེས་སྨོས་པའོ། །ཡང་ཡི་དྭགས་ནི་གཤིན་རྗེ་སྟེ་དེ་ཡང་གསོད་བྱེད་ཐམས་ཅད་
ལ་འཇུག་གོ །གང་ལ་ཞེ་སྡང་གནོད་སེམས་ཡོད། །དེ་ནི་དྲག་པོའི་ལག་ཏུ་སོང༌། འདོད་ལ་
འདུན་པ་གང་ཡིན་པ། །དེ་དག་དུས་མཚན་མཆེ་བས་མནན། ཞེས་འབྱུང་ངོ༌། །དེའི་ཕྱིར་རྩ་
རྒྱུད་ལས། །ཡི་དྭགས་ཆེན་པོ་གདན་དུ་བྱས། །ཞེས་འབྱུང་བ་དང༌། མངོན་བརྗོད་ལས། ཕྱི་
རོལ་ཡི་དྭགས་འཕྲེང་བས་བསྐོར། །ཞེས་པ་ཡང༌། འདྲེ་གདོན་ཆེན་པོ་ཞབས་ཀྱིས་མནན་པ་
དང༌། ཁོར་ཡུག་ལ་གཤིན་རྗེའི་ཚོགས་གནས་པའི་དོན་ཡིན་གྱི་དེ་དག་ལ་མི་རོ་ཆེན་པོ་དང་
མི་རོའི་འཕྲེང་བའི་བཤད་པ་བྱེད་པ་ནི་ཆེས་བཞད་གད་ཀྱི་གནས་ཡིན་ནོ། །དེས་ན་གདོན་གྱི་
གཙོ་བོ་དེ་དག་ཞབས་འོག་ཏུ་མནན་ཞིང་གདན་དུ་མཛད་པས་མ་ལུས་ཤིང་ལུས་པ་མེད་པའི་
གདོན་ཐམས་ཅད་ཀྱང་ཚར་བཅད་པར་གོ་བར་ནུས་སོ།། ཞལ་བཞི་པོ་རྣམས་ཀུན་ལ་ནི་སྤྱན་
གསུམ་དང་ལྡན་ཞིང༌། ཤིན་ཏུ་དམར་བ་ཞེས་པའི་དམར་བ་ནི་ཡུམ་གྱི་སྐུ་མདོག་སྟོན་པའམ། 
ཡང་ན་ཆགས་པའི་ཉམས་ཅན་གྱི་དོན་ནོ། །དེས་ན་ཤིན་ཏུ་ཆགས་པའི་རྣམ་པ་ཅན་རྡོ་རྗེ་ཕག་

མོ་ཡི་སྐུ་ལུས་ལ། བཅོམ་ལྡན་འདས་ཀྱི་རྩ་བའི་ཕྱག་གཉིས་དག་གིས་འཁྱུད་ཅིང༌། གཞན་
པའི་ཕྱག་གཉིས་དེའི་འོག་མ་དག་གིས་ནི། གླང་ཆེན་མགོན་པོ་སྟེ་ཚོགས་བདག་གླང་པོ་ཆེའི་
གཟུགས་ཅན་གྱི་པགས་པ་འཕྲལ་དུ་བཤུས་པ་སྟེ། གླང་ལྤགས་གསར་པ་བསྣམས་པའོ། །
འགྱུར་གཞན་ལས། གླང་ཆེན་གཙོ་བོའི་པགས་པ་བརྒྱངས། །ཞེས་འབྱུང་བ། སྐད་དོད་དང་
མཐུན་ན་དེ་ལེགས་ཏེ་གོ་བདེའོ། །ལྷག་མ་གཡོན་པའི་ཕྱག་བཞི་ལས། གསུམ་པས་ཁ་ཊྭཱཾ་ག་
དང༌། བཞི་པས་ཞགས་པ་དང༌། ལྔ་པས་མི་ཐོད་ཁྲག་གིས་གང་བ་དང༌། དྲུག་པས་ཚངས་
པའི་མགོ་བོ་འཆང་བར་མཛད་ཅིང༌། གཡས་ཀྱི་ལྷག་མའི་དྲུག་པས་གྲི་གུག་དང༌། ལྔ་པས་
རྩེ་གསུམ་དང༌། བཞི་པས་དགྲ་སྟ་དང་གསུམ་པས་རྔེའུ་ཆུང་སྟེ་ཊཱ་མ་རུ་འཆང་བའི་ཧེ་རུ་ཀ་ལ་
ཕྱག་འཚལ་ལོ། །ཞེས་པ་ཡིན་ལ་ཧེ་རུ་ཀ་ཞེས་པའི་ཧེ་ནི་ཧེ་{ཏུ་[རུ་]རྒྱུ་སྟེ་རྒྱུ་དང་བྲལ་བ་སྐྱེ་
བ་སྤངས་པའི་སྟོང་པ་ཉིད། རུ་རཱུ་པ་ནི་གཟུགས་སམ་བཀོད་པ་སྟེ་གནས་པ་དང་འཇིག་པའི་
ཚོགས་པ་དང་བྲལ་བ། ཀ་ཀསྠ་ན་གནས་པ་དང་བྲལ་བ་སྟེ། རྟག་ཆད་འཁོར་འདས་ཡོད་
མེད་ཀྱི་མཐའ་གང་ལའང་མི་གནས་པ། ཤྲཱི་ནི་གཉིས་སུ་མེད་པའི་ཡེ་ཤེས་འགྲོ་བ་ཐམས་
ཅད་ཀྱི་འདོད་བྱ་མཐར་ཐུག་པའི་ཕྱིར། དཔལ་ཏེ་གཉིས་མེད་ཀྱི་ཡེ་ཤེས་གདོད་མ་དེ་ལ་སྐྱེ་
འགག་གནས་གསུམ་མེད་ཅིང༌། རྟག་ཆད་ཀྱི་མཐའ་ལས། གདོད་ནས་གྲོལ་བ་ནི་ཧེ་རུ་ཀའི་
མཚན་གྱི་དོན་གཅིག་ཡིན་ལ། ཡང་རུ་ནི་རུ་དྷི་ར་ཁྲག་ཡིན་ལ། ཧེ་ནི་ཧེ་ལ་ཏེ་རོལ་བ། ཀ་ནི་
རོལ་བ་པོའི་སྐྱེས་བུའི་དོན་ཏེ། ཁྲག་འཐུང་ཞེས་སྔོན་གྱི་ཆེན་པོ་ཐམས་ཅད་ཀྱིས་བསྒྱུར་རོ། །
མཁས་པ་ཁ་ཅིག་དེ་ལྟར་བསྒྱུར་བ་མི་ལེགས་གསུང་ནའང༌། རྡོ་རྗེ་དྲིལ་བུ་པའི་རིམ་ལྔ་ལས་
ཀྱང༌། རྨོངས་པའི་རབ་རིབ་འཇོམས་མཛད་པའི། །མངའ་བདག་བཅོམ་ལྡན་འབྱུང་འགྱུར་ཏེ། །
དྲག་པོ་འབར་བའི་འཕྲེང་བས་འཁྲིགས། ཧེ་རུ་ཀར་གྲགས་ཆེ་འབྱུང་ཉིད། །ལྷན་ཅིག་སྐྱེས་
པའི་དུར་ཁྲོད་ན། རོལ་ཞིང་བདུད་རྣམས་ཐམས་ཅད་འཇོམས། །བདེ་བ་ཀུན་གྱི་དམ་པ་ནི། །

 
སྐད་ཅིག་དེ་ལ་གསོལ་མཛད་པའོ། །ཞེས་བདུད་བཞི་བཅོམ་པ་ལས་བྱུང་བའི་བདེ་བ་ཆེན་
པོའི་ཁྲག་གསོལ་བའི་བཤད་པ་མཛད་པས། ཁྲག་འཐུང་དུ་བསྒྱུར་བ་ཡང་ལེགས་པ་ཁོ་ནའོ། །
ཁ་ཅིག་ཀ་ཞེས་པ་ཀ་པཱ་ལའི་སྒྲ་བཤད་དུ་བྱེད་པའང་སྣང་སྟེ། འོན་ཀྱང་དཀྱུས་སུ་བཤད་པ་
ཉིད་ལེགས་སོ། །དེ་བཞིན་དུ་རྡོ་རྗེ་ཕག་མོ་ཞེས་པའི་མཚན་དོན་ཝཱ་རཱ་ཧཱི་ཞེས་པའི་སྒྲ་ལས་
དྲངས་ན། སྡོམ་པ་བཤད་པ་ལས། ཝཱ་གི་སྒྲ་ནི་ངག་ལས་འདས། །ར་ནི་དྲི་མ་རྣམ་པར་སྤངས། །
ཧེ་ནི་རྒྱུ་རྣམས་རྣམ་འཇིག་པ། །ཕག་མོའི་སྒྲར་ནི་རབ་ཏུ་བསྒྲགས། །ཞེས་གསུངས་ནས། བཱ་
ཡིག་ནི་བཱཀ་སྟེ་ངག་གི་ཡུལ་ལས་འདས་པ། ར་ཡིག་ནི་ར་ཧི་ཏ་བྲལ་བའམ་སྤངས་པ་སྟེ། དྲི་
མ་ཐམས་ཅད་དང་བྲལ་བ། ཧཱི་ཡིག་ནི་ཡོན་ཏན་གྱི་དབང་གིས་ཧེ་ཡིག་ཏུ་བསྒྱུར་ཏེ། ཧེ་རུ་
རྒྱུ་སྟེ་རྒྱུ་ཐམས་ཅད་སྤངས་པའི་སྟོང་ཉིད་དོ། །དེ་ཡང་བདེ་ཆེན་གཅིག་ཉིད་དཀྱིལ་འཁོར་གྱི་
འཁོར་ལོ་སོགས་རྣམ་པ་མཐའ་མེད་པར་འཆར་བའི་ཕྱིར། དེའི་རང་བཞིན་བརྗོད་པའི་ཡུལ་
ལས་འདས་པ་དང༌། དེ་ཉིད་ཀུན་རྫོབ་འཁོར་བའི་ཆོས་གང་གིས་ཀྱང་མ་གོས་པས་དྲི་མ་
སྤངས་པ་དང༌། ཧེ་རུ་བྷཾ་ག་ཞེས་པ་རྒྱུ་འཇིག་པ་སྟེ། དེ་ལ་རྒྱུ་ནི་འཁོར་བའི་གནས་དང་ལུས་
དང་ལོངས་སྤྱོད་རྣམས་སོ། །དྲི་བྲལ་རྣམ་པ་ཐམས་ཅད་པ་དེའི་བྱེད་ལས་ནི། དེ་འདྲ་བའི་རྒྱུ་
དེ་འདྲ་འཇིག་ཅིང་རྣམ་པར་དག་པར་བྱེད་པའོ། །ཡང་བ་དང་སྲོག་ཨཱ་དང༌། ར་དང་སྲོག་ཨཱ་
དང༌། ཧ་དང་སྲོག་ཨཱི་རྣམས་ལ་ཨཱ་རིང་པོ་གཉིས་གཟུགས་འདྲ་བས་གཅིག་ཏུ་སྡོམས། བ་ཙ་
སྨྲ་བ་སྟེ་བརྗོད་དུ་མེད་པ་ལ་བརྗོད་པའི་མིང་གིས་བཏགས། ཨཱ་དང་ར་ནི་ཨཱ་ཀ་རཱ་ཀ་ར་ཞེས་
པ། རྣམ་པ་ཀུན་ལྡན་རྣམ་པ་མེད་ཅེས་པའི་དོན་དང༌། ཡང་ན་ཨཱ་ནི་ཨཱ་བི་དྱ་སྭ་སཾ་བེ་ད། ཀུན་
ནས་རིག་པ་རང་རིག་པ། ཧ་ནི་ནི་ར་ཧ་ཏ་སྟེ་མི་གཞོམ་པ། ཨཱི་ནི་དི་བུ་རྣམ་པར་བཀྲ་བའི་
དོན་ལ་འཇུག་པས་བརྗོད་བྲལ་གྱི་ཡེ་ཤེས་དེ་ཉིད་དོན་དམ་གྱི་རྣམ་པ་ཀུན་ལྡན་སྤྲོས་པའི་
རྣམ་པ་མེད་པ་རང་གི་རིག་པའི་སྤྱོད་ཡུལ། མི་འགྱུར་ཞིང་རྟག་ལ་མཆོག་ཏུ་གསལ་བའི་ཡེ་

ཤེས་སོ། དེ་དག་ནི་ངེས་དོན་དང་སྦྱར་བའི་མཚན་གྱི་བཤད་པ་ཡིན་ལ། ཡང་བ་ཡིག་ལས་ཀྱི་
རླུང༌། ཨ་ཚངས་པའི་མེ། ར་ལྟེ་བའི་གཏུམ་མོ། །ཨ་བ་དྷུ་ནོ་ཏཱི་རྣམ་རྟོག་གི་སྡིག་པ་སྐྲོད་པ། ཧ་
ཧཾ་ཡིག་ཨཱི་ནི་དི་བུ་ལྷ་སྟེ་དེ་ལྟར་ན་ཞུ་བདེའི་ཡེ་ཤེས་ལ་ངོས་འཛིན་ཏེ། ལམ་གཏུམ་མོའི་རྣལ་
འབྱོར་ལ་སྦྱར་བས། གཏུམ་མོའི་རང་བཞིན་གྱི་ལྷ་ཡིན་པའི་དོན་ནོ། །ཀུན་རྫོབ་ཕལ་པའི་
གཟུགས་སུ་ནི། ཕག་ནི་གཙང་རྨེའི་རྣམ་རྟོག་མེད་ཅིང་ཀུན་ཟ་བ་ལྟར་རྣམ་པར་མི་རྟོག་པའི་
ངང་ནས་གདུག་པ་མ་ལུས་པ་འཇོམས་པར་བྱེད་པའི་ཕྱིར་ཕག་མོ་སྟེ། མི་རྟོག་པ་ལ་ཡང་རིས་
མེད་པའི་བདེ་བས་རྨོངས་པ་ཞེས་ཐ་སྙད་བཏགས་སོ། །དེ་ལྟ་བུའི་དཔལ་ཧེ་རུ་ཀ་དང་རྡོ་རྗེ་
ཕག་མོ་དེ་ལ་སློབ་དཔོན་སྤྱོད་པ་བ་བདག་རབ་ཏུ་དང་བ་ཆེན་པོའི་སྒོ་ནས་ཡང་དང་ཡང་དུ་
འདུད་པ་ནི་ཀུན་རྫོབ་ཀྱི་ཕྱག་བཙལ་བ་དང༌། དེ་ལྟ་བུའི་དོན་ལ་གཉིས་སྣང་སྤངས་པའི་ཚུལ་
གྱིས་མཉམ་པར་འཇོག་པ་ནི་དོན་དམ་པའི་ཕྱག་འཚལ་བའོ། །དཔེ་འགའ་ཞིག་ལས། ཕྱག་
འཚལ་ནས་ཞེས་པ་ལྟར་ན། མཆོད་བརྗོད་དང་བཤད་པར་དམ་བཅའི་མཚམས་སྦྱོར་བའི་
ཚིག་གོ ། 
གཉིས་པ་ནི། བདེ་མཆོག་འཁོར་ལོ་གསང་བའི་དོན། །གྲུབ་པའི་གསང་སྔགས་ཀུན་
བསྡུས་ནས། །ཀླ་ཀློའི་སྐད་ཀྱིས་སྦས་པ་སྟེ། །སྒྲུབ་པའི་ཐབས་དེ་བདག་གིས་བཤད། །ཅེས་
པ་སྟེ། འདི་ལ་འགྱུར་འགའ་ཞིག་ལས། བརྡ་དང་སྐད་ཀྱིས་སྦས་པ། ཞེས་འབྱུང་བ་ནི་ཅུང་
ཟད་མི་བདེ་ལ། བརྡའི་སྐད་ཀྱིས་སྦས་པ་ཞེས་འབྱུང་བ་ནི་དོན་འགྱུར་དུ་བྱས་པར་སྣང་ངོ༌། །
རྩོམ་པར་དམ་བཅས་པས་ནི་དམ་བཅའི་ཁུར་མི་འདོར་བས་ཁ་འོག་ཏུ་ལུས་ཆུད་དེ་རྩོམ་པ་
མཐར་ཕྱིན་པར་འགྱུར་བ་དང༌། གཞན་གྱིས་ཀྱང་བརྩམས་པ་ལ་ཡིད་བརྟན་དུ་རུང་བར་གོ་
བ་དང༌། གཞན་དག་ཀྱང་དམ་བཅའ་དེ་ལྟ་བུ་ལ་སློབ་ཏུ་འཇུག་པའི་དོན་ནོ། །དེ་ལ་འདིར་
བདེ་མཆོག་འཁོར་ལོ་ཞེས་བྱ་བ་ནི་གསང་བའི་དོན་ཞེས་པ་དང་འབྲེལ་བས་སྡོམ་པ་རྩ་བའི་

རྒྱུད་ཀྱི་མིང་ངོ༌། །འོན་ཀྱང་རྩ་རྒྱུད་ལ་དེ་ལྟར་གྲགས་པ་ཡང་བརྗོད་བྱའི་མིང་བརྗོད་བྱེད་ལ་
བཏགས་པ་ཡིན་ཞིང༌། བརྗོད་བྱ་དོན་གྱི་འཁོར་ལོ་སྡོམ་པ་ནི་ཡེ་ཤེས་སྒྱུ་མའི་དཀྱིལ་འཁོར་
རབ་འབྱམས་ཀྱི་དྲ་བའམ་འཁོར་ལོ་འོད་གསལ་བདེ་ཆེན་ལྷན་ཅིག་སྐྱེས་པ་འགྱུར་མེད་
གཅིག་གི་ངོ་བོར་གདོད་ནས་གནས་པ་ནི་སྡོམ་པ་སྟེ་ཟུང་འཇུག་གི་ཡེ་ཤེས་དེ་ཉིད་སྒྲིབ་པ་
ཀུན་དང་བྲལ་བའི་གནས་སྐབས་དང་སྦྲེལ་ནས། སྐུ་བཞི་ཡེ་ཤེས་ལྔའི་བདག་ཉིད་དཔལ་ཧེ་
རུ་ཀ་ཞེས་བྱའོ། །གང་དེ་འདྲ་བའི་འབྲས་བུ་དེ་ཐོབ་པར་བྱེད་པའི་ཐབས་ཐུན་མོང་མ་ཡིན་
པ་དེ་ལའང་འཁོར་ལོ་སྡོམ་པ་ཞེས་བྱ་བའི་མཚན་གྱིས་འདོགས་ལ། དེ་འདྲ་བའི་རང་བཞིན་
དང་ཐབས་དང་འབྲས་བུ་དེ་སྟོན་པར་བྱེད་པའི་གཞུང་རྒྱལ་བ་ཉིད་ཀྱིས་བཀའ་སྩལ་པ་དེ་
ལ་ཡང་འཁོར་ལོ་བདེ་མཆོག་ཅེས་བྱ་བ་སྟེ། རྒྱུད་དེའི་གསང་བའི་དོན་ནི་གསང་བ་ཡང་ཡིན་
ལ་དོན་ཡང་ཡིན་པ་སྟེ་གོང་དུ་སྨོས་པའི་དཔལ་ཧེ་རུ་ཀ་ལམ་དང་བཅས་པ་དེའོ། །ཅིའི་ཕྱིར་
གསང་བ་ཞེ་ན་མཆོག་ཏུ་གྱུར་ཞིང་ཆེས་བཟང་བས། རྟོགས་པར་དཀའ། ཁོང་དུ་ཆུད་པར་
དཀའ། རྙེད་པར་དཀའ་བའོ། །གྲུབ་པ་མཆོག་དང་ཐུན་མོང་གི་དངོས་གྲུབ་མ་ལུས་{པ་}
སྒྲུབ་པར་བྱེད་པའི་ཐབས། གསང་སྔགས་ཀྱི་ཆོ་ག་ཀུན་ཕྱོགས་གཅིག་ཏུ་བསྡུས་པ་ཡིན་ལ། 
དེ་ཡང་དཔེར་ན་ཀླ་ཀློའི་གྲུབ་མཐའ་འཛིན་པ་རྣམས་ལ། པར་ཤིའི་སྐད་ཅེས་བྱ་བ་རིགས་
གཞན་ལ་མ་གྲགས་པའི་བརྡའི་སྐད་ཡོད་དེ། སྐད་དེ་ཤེས་པས་ཀླ་ཀློའི་རིགས་སུ་གོ་བར་
བྱེད་པ་དང་མཚུངས་པར། དཔའ་བོ་དང་རྣལ་འབྱོར་མ་རྣམས་ཀྱི་ཐུན་མོང་མ་ཡིན་པའི་བརྡ་
སྐད་ཀྱིས་སྦས་པའི་ཚུལ་དུ་བཤད་པ་ཡིན་ཏེ། དེ་ལས་བསྐྱེད་རིམ་གྱི་སྒྲུབ་པའི་ཐབས་གབ་
ཅིང་མི་གསལ་ལ་འཁྲུགས་པའི་ཚུལ་དུ་གསུངས་པ་རྣམས་སྤྱོད་པའི་རྡོ་རྗེ་བདག་གིས་ཕྱོགས་
གཅིག་ཏུ་བསྡུས་ཏེ་གསལ་བར་བཤད་པར་བྱའོ། །
བཤད་རྒྱུད་རྡོ་རྗེ་མཁའ་འགྲོ་ལ་བརྟེན་ནས་གཙོ་བོར་འཆད་དོ་ཞེས་ཟེར་ཀྱང༌། འབྲས་

བུ་རྡོ་རྗེ་འཛིན་པའི་ཞལ་བཞིའི་ཁ་དོག་སོགས་ཅི་རིགས་པ་རྡོ་རྗེ་མཁའ་འགྲོ་ལ་བརྟེན་ནས་
རྩ་རྒྱུད་ཀྱི་དགོངས་པ་གསལ་བར་བྱས་པའང་ཡོད་མོད་ཀྱི། མངོན་རྟོགས་ཀྱི་ཆིངས་རྣམས་
མངོན་བརྗོད་བླ་མས་གསལ་བར་བྱས་པའང་ཡོད་ལ། གཙོ་བོར་རྩ་རྒྱུད་ཉིད་ཀྱི་དགོངས་
པ་དཔལ་ཧེ་རུ་ཀའི་བཀའ་ལུང་དང་རྡོ་རྗེ་མཁའ་འགྲོ་མ་རྣམས་ཀྱིས་རྗེས་སུ་བསྟན་པ་དང༌། 
བླ་མ་གྲུབ་ཐོབ་ཛ་ལནྡྷཱ་རི་པའི་མན་ངག་ལ་{བརྟེན་[བརྟན་]ནས་ཀྱང་གསལ་བར་རྟོགས་
པ་དང༌། སློབ་དཔོན་རང་ཉིད་ལ་ཡང་དག་པའི་ཡེ་ཤེས་སྐྱེས་པས་སྒྲ་དང་རྗེས་སུ་དཔག་པ་
ལ་མ་བལྟོས་པར། རྒྱུད་དོན་ཕྱིན་ཅི་མ་ལོག་པ་མངོན་སུམ་དུ་ཤེས་པས་ཀྱང་ཉེ་བར་སྦྱར་བ་
ཡིན་ནོ། །སྐབས་འདིར་གྲུབ་པ་ཞེས་པ་གདོད་ནས་གྲུབ་པའི་དོན་དུ་འཆད་པ་དང༌། གསང་
སྔགས་ཞེས་པ་རང་བཞིན་ལྷན་སྐྱེས་དང་སྔགས་སྐྱེས་དང༌། གསང་སྔགས་ཀྱི་སྐུ་སོགས་ངེས་
མེད་རྣམ་པ་སྣ་ཚོགས་ཀྱི་བཤད་པ་བྱེད་པ་ནི། བླུན་པོའི་མཁས་ཁྱད་ཙམ་མོ། །བསྐྱེད་རིམ་
བརྡའི་སྐད་ཀྱིས་ཇི་ལྟར་སྦས་པ་ཡང༌། བ་ལང་གནས་དང་སྟེང་ལྡིང་ཞེས་པ་ལ་སོགས་པ་
རྟེན་གྱི་དཀྱིལ་འཁོར་དང༌། མི་ཕྱེད་པ་དང་རུས་སྦལ་ཞེས་པ་ལ་སོགས་པས་སྐྱེད་ཆོག་དང༌། 
ཁ་སྦྱོར་སྦྱོར་བ་ལ་སོགས་པས་རྒྱུ་རྡོ་རྗེ་འཛིན་པའི་མཛད་པ་དང༌། ཨ་ཝ་དྷཱུ་ཏིའི་གནས་དེ་
བཞིན། ཞེས་པ་ལ་སོགས་པས་མཁའ་ནང་གི་དཀྱིལ་འཁོར་དང་དེ་ཉིད་དབྱེ་བས་ཕྱེ་ཞེས་
སོགས་ཀྱིས་དཀྱིལ་འཁོར་སྤྲོ་བ་དང༌། གནས་ནི་རབ་ཏུ་དགའ་བའི་ས། །ཞེས་པ་ལ་སོགས་
པས་ལུས་དཀྱིལ་བསྟན་ཞིང༌། དེ་དག་བརྡ་ཡིན་ལ། ཇི་སྐད་དུ་ཀུན་སྤྱོད་ལས། ལྷ་རྣམས་
ཟློག་སྟེ་བཀོད་པ་དང༌། །སྔགས་ཀྱི་དབྱེ་བ་ཟློག་པ་དང༌། །སྒོམ་པའི་གསང་བ་ཟློག་པ་ནི། །
དངོས་གྲུབ་ཐམས་ཅད་སྒྲུབ་བྱེད་{པའི[པའོ]། །ཞེས་གསུངས་ཏེ། །བརྩོན་ཆེན་འཁོར་ལོ་
སྒྱུར་མ་དང༌། །ཞེས་པ་ནས། རབ་གཏུམ་མ་སྟེ་སྒྲུབ་བྱེད་ཡིན། །ཞེས་པའི་བར་ལྷ་འགོད་
པའི་གོ་རིམ་ཟློག་པ་དང༌། གླེགས་བམ་ལ་སྔགས་ཀྱི་ཡིག་འབྲུའི་གོ་རིམ་ཟློག་པར་འབྲི་བ་

དང༌། སྒོམ་པའི་དབྱེ་བ་འབྱུང་བཞི་ལུགས་ཟློག་ཏུ་བཤད་པ་ནི་ལྷའི་རྣལ་འབྱོར་གཞན་དང༌། 
སྔགས་ཀྱི་བཟླས་པ་གཞན་དང༌། བསྐྱེད་པའི་ཐབས་གཞན་ལས་དངོས་གྲུབ་མྱུར་བ་གཞན་
དང་མི་མཚུངས་པ་ཞིག་ཡིན་ནོ་ཞེས་མཚོན་པའི་ཕྱིར་ཏེ། ལྷ་འགོད་ཚུལ་ལ་སོགས་པ་དེ་དག་
ཀྱང་སྦས་པའི་ཚུལ་ནི་ཡིན་མོད་ཀྱི། བརྡའི་སྐད་ཀྱིས་སྦས་པ་ཁོ་ན་ནི་མིན་ནོ། །
གཉིས་པ་གཞུང་དངོས་རྒྱས་པར་བསྟན་པ་ལ། མཉམ་བཞག་གི་རྣལ་འབྱོར་དང༌། 
མཉམ་ལངས་ཀྱི་རྣལ་འབྱོར་རོ། །དང་པོ་ལ་སྔོན་དུ་འགྲོ་བ་འཇུག་ལྡོག་གི་སྦྱོར་བ་དང༌། 
དངོས་གཞི་དཀྱིལ་འཁོར་གྱི་འཁོར་ལོ་སྒོམ་པའོ། །དང་པོ་ལ། མཐུན་རྐྱེན་སྒྲུབ་པ་དང༌། 
འགལ་རྐྱེན་སྤོངས་པ་གཉིས་སོ། དང་པོ་ལ། རྐྱེན་བསོད་ནམས་ཀྱི་ཚོགས་གསོགས་པ་
དང༌། རྒྱུ་ལམ་ཁྱེར་གཉིས་སོ། །དང་པོ་ནི་སྙིང་གའི་ས་བོན་འོད་ཚོགས་ཀྱིས། མདུན་དུ་བདེ་
གཤེགས་སྤྱན་དྲངས་ནས། །མཆོད་པ་ཀུན་གྱིས་ལེགས་མཆོད་དེ། །དཀོན་མཆོག་གསུམ་ལ་
སོགས་པ་བརྗོད། །ཅེས་པ་སྟེ། རྭ་འགྱུར་ལས་ནི། སྙིང་ཟླའི་ས་བོན་འོད་ཚོགས་ཀྱིས། ཞེས་
པ་འབྱུང་ངོ༌། །འདིར་དཀྱིལ་འཁོར་གྱི་འཁོར་ལོ་སྒོམ་པར་ནུས་རུང་མི་ནུས་རུང་མོས་པ་
ལམ་བྱེད་ཙམ་གྱི་སྒོ་ནས་དཀྱིལ་འཁོར་གྱི་འཁོར་ལོ་བསྒོམ་པར་འདོད་པ་རྣམས་ཀྱི་དབང་དུ་
བྱས་ནས། བོད་ཀྱི་བླ་མ་རྣམས་ཀྱི་ཕྱག་ལེན་ལ་སྐྱབས་འགྲོ་སེམས་བསྐྱེད་གསལ་འདེབས་
པ་དང༌། ཡིག་བརྒྱའི་སྒོམ་བཟླས་མཛད་པའི་སྲོལ་ཡོད་ན། ཐུན་མཚམས་ཀྱི་ཆོས་སྤྱོད་ལ་
འབད་པར་སོང་བས་ལེགས་པའི་ཡན་ལག་ཏུ་ནི་འགྱུར་མོད་ཀྱི། མ་བྱས་ཀྱང་སྒྲུབ་ཐབས་ཀྱི་
ཆ་ཤས་ཆད་པ་ནི་མ་ཡིན་ནོ། །
དེ་ཡང་སྐྱབས་འགྲོ་སེམས་བསྐྱེད་ནི། དེ་མ་ཐག་པར་རྒྱུན་བཤགས་ཀྱི་ཚིག་བརྗོད་པ་ན་
བྱེད་པར་འགྱུར་བ་དང༌། ཡིག་བརྒྱ་ཡང་ཐུན་མཚམས་ཀྱི་སྤྱོད་པ་ཡིན་པས། མཐའ་གཅིག་ཏུ་
ཐུན་འགོར་དགོས་པའི་ངེས་པ་མེད་ལ། འོན་ཀྱང་ནང་གི་ཁྲུས་སུ་དམིགས་པ་ཡིན་ན། ཐོག་

མར་སྦྱོར་བ་ཡང་ཤིན་ཏུ་འབྲེལ་ལོ། དེ་ལ་གང་དུ་བསྒོམ་པའི་གནས་ནི། རྩ་རྒྱུད་ལས། རི་
བོ་ཚང་ཚིང་སྨན་ལྗོངས་དང༌། །ཆུ་བོ་ཆེན་པོའི་ངོགས་དག་གམ། །གདོད་ནས་གྲུབ་པའི་དུར་
ཁྲོད་དེ། །དེར་ནི་དཀྱིལ་འཁོར་བྲི་བར་བྱ། ཞེས་དཀྱིལ་འཁོར་བྲི་བའི་གནས་དེ་ཉིད་དང་
པོར་སྒོམ་པ་བསྙེན་པ་ལ་སོགས་པའི་གནས་སུ་ཡང་དགོངས་སོ། །དེ་ཡང་གཙོ་བོར་སྒྲུབ་
པའི་གནས་སུ་གསུངས་པ་སྟེ། མངོན་བརྗོད་བླ་མ་ལས། །རི་སུལ་དང་ནི་རི་རྩེ་དང༌། །ཆུ་
བོའི་ངོགས་དང་འདུས་པ་དང༌། །རྒྱ་མཚོ་ཆེན་པོའི་འགྲམ་དག་དང༌། །ཤིང་གཅིག་དང་ནི་ཞི་
བའི་གནས། མ་མོའི་ཁྱིམ་མམ་དུར་ཁྲོད་དམ། །སྣ་ཚོགས་སྐྱེད་མོས་ཚལ་མཆོག་གམ། །ལྷ་
ཁང་དང་ནི་མཆོད་རྟེན་ནམ། ཁྱིམ་མམ་བཞི་མདོ་དག་ཏུ་ནི། །སྒྲུབ་པ་པོ་ཡིས་སྦྱོར་བསྒྲུབས་
ན། །འདོད་པ་ཀུན་གྱི་འབྲས་བུ་གསོལ། །གནས་ནི་བརྟག་པ་བྱས་པའམ། །ཡིད་ནི་གང་དུ་
དགའ་བ་དེར། །སྣ་ཚོགས་བདེ་མཆོག་དམ་པ་དེ། །དེ་རུ་སྒྲུབ་ན་དངོས་གྲུབ་འགྱུར། །དབྱེ་
བ་དུ་མས་སྒོམ་པ་ནི། །གདུལ་བྱའི་བསམ་པའི་དབང་གིས་སོ། །ཞེས་གསུངས་ཏེ། འདོད་
པ་ནི་ལས་ཚོགས་དང་དངོས་གྲུབ་ཐམས་ཅད་དེ། དེ་སྩོལ་བར་འགྱུར་རོ་ཞེས་པའོ། །གདུལ་
བྱའི་བསམ་པའི་དབང་གིས་གནས་ཀྱི་དབྱེ་བ་དུ་མར་སྒོམ་པ་ནི། གནས་ནི་བརྟག་པར་བྱས་
པ་ཞེས་པའི་དོན་ཡིན་ལ། ཡང་ན་ཡིད་གང་དུ་དགའ་བའི་གནས་སུ་འགྲུབ་པས་བརྟག་པ་
མི་དགོས་པའོ། །གནས་དེར་ནུབ་མོ་ཉལ་བའི་རྣལ་འབྱོར་གྱིས་གཉིད་ལོག་པའི་ངང་ནས་
ནམ་མཁར་གནས་པའི་དཔའ་བོ་དང་རྣལ་འབྱོར་མ་རྣམས་ཀྱིས་སྔགས་དང་ཌཱ་མ་རུའི་སྒྲས་
འོད་གསལ་ལས་བསླང་བར་བསམ་ཏེ་གཉིད་ལས་ལངས་ནས། ཨོཾ་སརྦ་བཱི་ར་ཡོ་གི་ནཱི་ནཱཾ་ཀཱ་
ཡ་ཝཱཀ་ཙིཏྟཾ་པྲ་ཎ་མེ་ཎ་བཛྲ་བནྡྷ་ནཾ་ཀ་རོ་མི། ཞེས་དཔལ་ཧེ་རུ་ཀ་ལ་སོགས་པ་སངས་རྒྱས་
དང་བྱང་ཆུབ་སེམས་དཔའ་རྣམས་ལ་ཕྱག་བྱས་ལ། ཁྲུས་ཀྱི་རྣལ་འབྱོར་དབང་བསྐུར་བའི་
དམིགས་པ་ལྟར་བུམ་ཆུས་ཁྲུས་བྱ་བ་ཕྱིའི་ཁྲུས་དང༌། རྡོ་རྗེའི་ཆུའམ་ཡི་གེ་བརྒྱ་པའི་སྒོམ་

བཟླས་ཀྱིས་ནང་གི་ཁྲུས་ཀྱང་བྱ་སྟེ། མངོན་སྤྱོད་ཉེར་དྲུག་པ་ལས། རྣལ་འབྱོར་མ་ཡི་དབང་
ཡང་བསྐུར། །དུས་བཞི་དག་གི་རིམ་པ་ཡིས། །ཕྱི་དང་ནང་གི་ཆུ་ཁྲུས་བྱ། །སླར་ཡང་བླ་མ་
གསོལ་གདབ་པས། །དམ་ཚིག་སྡོམ་པ་བླང་བར་བྱ། །ཞེས་གསུངས་སོ། །བགེགས་བསལ་
བ་དང་དམ་ཚིག་གི་གཙང་སྦྲ་པ་གནས་པའི་ཕྱིར་བདུད་རྩི་རིལ་བུ་བཟའ་བའམ། མེད་ན་
བྱིན་གྱིས་བརླབས་པའི་ནང་མཆོད་མྱངས་ཏེ། དེ་ལ་དམ་ཚིག་གི་རིལ་བུ་ནི་སྔར་བྱིན་གྱིས་
བརླབས་ཟིན་ཡིན་ཡང༌། སྒྲུབ་པ་པོའི་བློ་ངོར་སྦྱངས་རྟོགས་སྦར་གསུམ་གྱི་དམིགས་པ་ཚང་
བར་དགོས་པའི་ཕྱིར། བདུད་རྩི་བྱིན་རླབས་ཀྱི་དམིགས་པ་གསལ་བཏབ་ནས། བདུད་རྩི་
མྱང་བའི་སྐབས་རིལ་བུ་བསྟེན་པ་ཡིན་ནོ། །དེའི་འོག་ཏུ་ཤེས་རབ་ཡན་ལག་གི་དེ་ཁོ་ན་ཉིད་
ཀྱི་ཆ་ཤས་སུ་གཏོགས་པའི་དམིགས་པ་ནི། དུར་ཁྲོད་ཆེན་པོས་བསྐོར་བ་བསྒོམས་ལ། དེ་
ཉིད་གང་ཟག་དང་ཆོས་ཀྱི་བདག་མེད་པའི་ངོ་བོར་མོས། རྡོ་རྗེ་མཁའ་འགྲོ་ལས། དང་པོར་
རོ་ནི་བསྒོམ་བྱ་བ། །ཆོས་ཀྱི་དབྱིངས་ཀྱི་བདག་ཉིད་མཁས། །དེ་སྟེང་གནས་པའི་རྣལ་འབྱོར་
པས། །མཆོག་གི་གནས་ནི་བསྒོམ་པར་བྱ། །ཞེས་གསུང་པ་ལྟར་ཤ་ཉམས་ཆེ་ཞིང་མདངས་
རྒྱས་པའི་མི་རོ་སེར་པོ་གན་ཀྱལ་དུ་གནས་པ་གདན་གྱི་ཚུལ་དུ་བསྒོམས་ལ། འདི་ནི་ཆོས་
ཀྱི་དབྱིངས་སྤྲོས་པ་ཐམས་ཅད་དང་བྲལ་བའི་ཡེ་ཤེས་རྣམ་པར་མི་རྟོག་པར་རང་གིས་རིག་
པའོ། །དེའི་སྟེང་དུ་བདག་ཉིད་གནས་པར་མོས་ཏེ་རྟེན་ཆོས་ཀྱི་དབྱིངས་དེ་ལ་བརྟེན་པ་ཡེ་
ཤེས་དཀྱིལ་འཁོར་གྱི་འཁོར་ལོ་གནས་པའོ་སྙམ་དུ་མོས། དེ་ལ་དུར་ཁྲོད་ནི་དམིགས་བཅས་
ཀྱིས་ཤེས་རབ་སྒྱུ་མ་ལྟ་བུའི་དཔེ་བརྒྱད་ཀྱིས་མཚོན་པ་དང༌། གདན་མི་རོ་ནི་དམིགས་མེད་
ཀྱི་ཤེས་རབ་དོན་དམ་འོད་གསལ་ལོ། །རང་གི་གཡོན་དུ་རིག་མ་མཚན་ཉིད་དང་ལྡན་པ་
དངོས་སམ་ཡིད་ཀྱི་དམིགས་པར་བྱ་སྟེ། དེ་ནི་ཀུན་རྫོབ་བདག་མེད་དང་དོན་དམ་དབྱིངས་
རིག་པ་དེ་ཉིད་རྣམ་པ་ཐམས་ཅད་པའི་གཟུགས་ཅན་གྱི་བདེ་བར་ཤར་བ་མཚོན་ནོ། །དེ་ལྟར་

ན་སྐབས་འདིར་དུར་ཁྲོད་རོ་གདན་རིག་མ་སྟེ་ཤེས་རབ་ཡན་ལག་གི་དམིགས་པ་གསུམ་
མོ། །སྤྱིར་ཤེས་རབ་ཡན་ལག་གི་དེ་ཉིད་ནི་ཀུན་རྫོབ་སྒྱུ་མ་ལྟ་བུ་དང༌། དོན་དམ་སྤྲོས་བྲལ་
ནམ་མཁའ་ལྟ་བུ་བདེ་ཆེན་དུ་གནས་པ་དེ་ཉིད་རྣམ་པ་ཐམས་ཅད་པར་རྣལ་འབྱོར་པས་རིག་
པ་སྟེ། དེ་ནི་རྣལ་འབྱོར་པས་འདི་དང་གཞན་དུ་ཡང་སྒོམ་པར་བྱེད་པ་ཡིན་མོད་ཀྱི། སྐབས་
འདིར་འོག་ནས་འབྱུང་བའི་འཁོར་ལོ་སྒོམ་པ་ཐམས་ཅད་རྣལ་འབྱོར་པ་རབ་ཀྱིས་དེ་ལྟ་བུའི་
རང་བཞིན་དུ་འཆར་བའི་ཕྱིར་དང༌། ཐ་ན་ཡང་དེ་ལྟ་བུར་མོས་པ་ལམ་བྱེད་དགོས་སོ་ཞེས་གོ་
བའི་ཕྱིར། ཐོག་མར་འདི་བསྒོམ་པ་ཡིན་ནོ། །དེ་ཡང་དཔལ་རྡོ་རྗེ་མཁའ་འགྲོ་ལས། །ཐབས་
བཅས་ལས་རྣམས་ཐམས་ཅད་ནི། །གང་ཚེ་དོགས་པ་མེད་སྤྱོད་པ། །རྣམ་པར་མི་རྟོག་རང་
བཞིན་གྱིས། །བརྟུལ་ཞུགས་རྣམས་ཀྱི་མཆོག་གི་མཆོག །མི་རྟོག་པ་ཡི་དངོས་པོ་ཡིས། །
ལས་རྣམས་ཐམས་ཅད་ཐམས་ཅད་དུ། དོགས་པ་མེད་པར་ཀུན་དུ་སྤྱད། །དེ་ནི་དེ་ཡི་དཀའ་
ཐུབ་མཆོག །ཡུལ་རྣམས་བསྟེན་པར་བྱེད་པ་ན། །དོགས་པ་མེད་པའི་སེམས་ཀྱིས་བྱ། །སྐྲ་
ཤད་འཛིངས་པ་རྗེས་མྱོངས་བས། །དེ་{ལ་[ཡི་]དཀའ་ཐུབ་རིང་དུ་གནོན། །གང་ཞིག་ལས་
རྣམས་ཐམས་ཅད་ནི། །ཤེས་རབ་ཀྱིས་ནི་རྣམ་པར་སྦྱར། །དེ་ཡི་སྟོང་པའི་གནས་སུ་སྦྱར། །
བདག་ཆེན་དེ་ཡི་དཀའ་ཐུབ་སྟེ། །རྣམ་པར་མི་རྟོག་སེམས་ཀྱིས་ནི། །ཤེས་རབ་གསལ་
བའི་གཟུགས་ཅན་ནི། །དོགས་མེད་སྤྱོད་པ་ཀུན་ཏུ་སྤྱོད། །ཤེས་རབ་ཐབས་མེད་གཞན་དག་
ཏུ། །གལ་ཏེ་སེམས་ནི་མི་འཕོ་ན། །བྱང་ཆུབ་ཆེན་པོར་རབ་སྟེར་བྱེད། །ངེས་པར་དེ་ནི་ཡང་
དག་བརྗོད། །རྣལ་འབྱོར་པ་རྣམས་མངོན་བརྗོད་པ། །རྣལ་འབྱོར་མི་རྟོག་རྗེས་འགྲོ་བ། །དེ་
རྣམས་ཀྱི་ནི་འབྱུང་བ་ཀུན། །ཤེས་རབ་ཕ་རོལ་ཕྱིན་པར་མཚུངས། །ཤེས་རབ་མེ་ལོང་ལྟ་བུ་
སྟེ། །དེ་ཡི་རྣམ་པ་འདུས་{པས་[བྱས་]ཉིད། །མི་རྟོག་བདག་ཉིད་སེམས་ཀྱིས་ནི། །དེ་ཡི་དོན་
ནི་ཤེས་རབ་བརྗོད། །མེ་ལོང་གི་ནི་གཟུགས་བརྙན་དང༌། །རྨི་ལམ་སྒྱུ་མ་ཆུ་བུར་དང༌། །མིག་

འཕྲུལ་དག་དང་མཚུངས་པར་ནི། །གང་གིས་མཐོང་དེ་གཙོ་བོར་བརྗོད། །གློག་དང་དྲི་ཟའི་
གྲོང་ཁྱེར་དག །འདུས་བྱས་ཀྱིས་ནི་རྣམ་སྨིན་ཉིད། །ཇི་ལྟར་རྣམ་པར་རབ་མཐོང་བ། །དེ་ལྟ་
བུ་ནི་ཤེས་རབ་བརྗོད། །ཅེས་གསུངས་ཏེ། འདི་ལ་མེ་ལོང་གི་ནི་གཟུགས་བརྙན་དང༌། །ཞེས་
སོགས་ཀུན་རྫོབ་སྒྱུ་མ་ལྟ་བུ་ཤེས་པའི་ཤེས་རབ་དང༌། རྣལ་འབྱོར་པ་རྣམས་མངོན་བརྗོད་པ། 
སོགས་དོན་དམ་རྣམ་པར་མི་རྟོག་པའི་ཤེས་རབ་ནམ་མཁའ་ལྟ་བུ་དང༌། གང་ཚེ་སེམས་ནི་མི་
འཕོ་ན། ཞེས་པ་རང་བཞིན་བདེ་བ་ཆེན་པོའི་ཤེས་རབ་དངོས་དང༌། གང་ཚེ་དོགས་པ་མེད་
སྤྱོད་པ། ཞེས་པ་ལ་སོགས་པ་དེའི་རྒྱུར་སྤྱི་དང་ཁྱད་པར་གྱི་འདོད་ཡོན་སྒྲུབ་པ་ཡིན་ཞིང༌། །
ཤེས་རབ་གསལ་བའི་གཟུགས་ཞེས་པ་ནི། །ལྷ་མོའི་གཟུགས་ཀྱི་རྣམ་པར་སྣང་བའོ། །
མཁས་པ་འགའ་ཞིག་བར་འདིར་ལཱུ་ཡི་པ་ལྟར་ཕུང་ཁམས་སྐྱེ་མཆེད་ལྷར་བསྒོམ་པར་
བཞེད་དེ། རྩ་རྒྱུད་ལེའུ་ཉེར་བདུན་པ་ལས། ནངས་པར་སྔར་ལངས་སེམས་དག་ཉིད། །ལུས་
ལ་ཐམས་ཅད་བྱས་ནས་ནི། །ཡན་ལག་ལས་འདས་མཚོན་ཆ་རྣམས། །ལུས་ལ་གནས་པར་
ཀུན་དུ་སྤྱད། །ཅེས་གསུངས་ཤིང༌། དེ་ཉིད་ཕུང་ཁམས་བྱིན་རླབས་ཀྱི་ལྷ་བཅུ་བདུན་སྒོམ་པ་
ཡིན་པར་ལྭ་བ་པས་བཤད་པའི་ཕྱིར་དང༌། སྲུང་བའི་དེ་ཉིད་ཀྱི་ནང་དུ་ཡང་གཏོགས་པའི་
ཕྱིར་རོ། །ཞེས་གསུངས་ན། རྒྱུད་ཀྱི་རྡོ་རྗེའི་ཚིག་གཅིག་ལ་དོན་འཆད་ཚུལ་མང་པོ་མི་འགལ་
བར་འབྱུང་བའི་ཕྱིར། ལྭ་བའི་ཞབས་ཀྱི་བཞེད་པ་དེ་ཡང་ལུགས་རྣམ་དག་གཅིག་ཡིན་མོད་
ཀྱི། རྒྱུད་ཚིག་དེའི་དོན་ལ་དེ་ཁོ་{ན་[ནར་]མ་ངེས་ལ། སློབ་དཔོན་སྤྱོད་པ་པ་ཡང༌། སྤྱིར་
འཁོར་ལོ་སྡོམ་པའི་སྒྲུབ་ཐབས་ལ་ཕུང་ཁམས་སྐྱེ་མཆེད་བྱིན་རླབས་དེ་འདྲ་མི་བཞེད་པ་མ་
ཡིན་ཏེ། ཀུན་སྤྱོད་དང་མངོན་བརྗོད་ལས་གསལ་བར་གསུངས་པའི་ཕྱིར་རོ། །ཡང་སྡོམ་པའི་
དཀྱིལ་འཁོར་གྱི་སྒྲུབ་ཐབས་ཡིན་ཕྱིན་ཆད་དེ་དགོས་པར་ནི་སློབ་དཔོན་སྤྱོད་པ་པར་མ་ཟད་
གཞན་རྣམས་ཀྱང་མི་བཞེད་ལ། རྒྱུད་ཚིག་དེའི་དོན་ཡང་བསྐྱེད་རིམ་པ་སྤྲོས་བཅས་ཀྱི་སྤྱོད་

པ་ལ་གནས་པ་རྣམས་ཀྱི་སྤྱོད་ལམ་སྟོན་བྱེད་དུ་འཆད་ཅིང༌། ཡན་ལག་ལས་འདས་མཚོན་ཆ་
ཞེས་པ་ཡང་ལུས་དཀྱིལ་ཡིན་པར་འདོད་པའང་ཡོད་པས་མཐའ་གཅིག་ཏུ་མ་ངེས་སོ། །དེ་
ནས་བདག་ཉིད་དཔལ་ཧེ་རུ་ཀ་ཕྱག་གཉིས་པར་བསྒོམ་སྟེ། ཐུན་མཚམས་ཀྱི་ལྷར་གཏོགས་
པའི་དབང་དུ་བྱས་པ་ཡིན་ལ། ལུས་ལ་ཕྱག་རྒྱ་ལྔས་ཡོངས་སུ་བརྒྱན་པར་བསམ་མོ། །ད་ལྟ་
སྒོམ་པའི་ལུགས་ལ་བསྡུ་ན་དེ་ཙམ་གྱིས་ཆོག་ལ། རྒྱས་པར་ན་ཕྱག་རྒྱ་ལྔ་དང༌། ཉེ་བའི་ཕྱག་
རྒྱ་ལྔ་དང་གླང་ལྤགས་དང་སྟག་ལྤགས་དང་དོ་ཤལ་ལ་སོགས་པས་ཀྱང་བརྒྱན་པའོ། །དཔའ་
བོའི་རྩ་བའི་སྔགས་སོགས་གང༌། །ཚངས་པའི་སྐུད་པ་ལ་སོགས་བརྟག །ཅེས་པ་ལ་སོགས་
པ་ལྟར་སྔགས་ཀྱིས་བྱིན་གྱིས་བརླབས་ཏེ། དངོས་སུ་བགོ་བའམ། ཡིད་ཀྱིས་བགོ་བར་བྱ་བ་
སྟེ། དེའི་འོག་ཏུ་ཕྱག་རྒྱ་རྣམས་ཀྱི་དག་པ་ཡིད་ལ་དྲན་པར་བྱས་ནས། མོས་པའི་ཚུལ་གྱིས་
སྒོམ་པ་ནི། སྐབས་འདིར་དཀྱུས་སུ་འཇུག་པའི་ཕྱག་རྒྱ་ལྔའི་དེ་ཉིད་དེ་མི་འབྲལ་བའི་དམ་
ཚིག་གི་ཆ་ཤས་ཡིན་ནོ། །སྤྱིར་ཕྱག་རྒྱ་ལྔའི་དེ་ཉིད་ནི། དགྱེས་རྡོར་ལས། བླ་མ་སློབ་དཔོན་
འདོད་ལྷ་ལ། །ཕྱག་འཚལ་དོན་དུ་འཁོར་ལོ་འཛིན། །བླ་མ་རྡོ་རྗེ་འཛིན་པ་ལ། །སྨོད་ཚིག་མི་
ཉན་པ་ཡི་ཕྱིར། །རྣ་བ་དག་ཏུ་རྣ་ཆ་བཟང༌། །སྔགས་ཀྱི་བཟླས་པའང་མགུལ་རྒྱན་ཉིད། གདུ་
བུ་སྲོག་ཆགས་གསོད་པ་སྤངས། །ཕྱག་རྒྱ་བསྟེན་པ་སྐེ་རགས་ཉིད། །ཅེས་པ་དངོས་བསྟན་
ལྟར་ན་བླ་མ་དང་ཡི་དམ་ལ་རྟག་ཏུ་གུས་པས་འདུད་པ་སྟེ་མོས་གུས་དང་མ་བྲལ་བ་དང༌། 
སློབ་དཔོན་ལ་སྨོད་པ་སོགས་མི་མཐུན་པ་རྣམས་དང་པོར་མི་ཉན་པ་དང༌། བར་དུ་བཟློག་པ་
དང༌། མཐར་ཚར་གཅོད་པའི་བར་དུ་མི་མཐུན་པ་རྣམས་སེལ་བ་རྣ་ཆ་དང༌། བཟླས་པ་མི་
སྤོང་ཞིང་ངག་སྔགས་སུ་ཤེས་པ་མགུལ་རྒྱན་དང༌། སྙིང་རྗེ་མཁའ་ལྟར་ཁྱབ་པའི་སྒོ་ནས་
སེམས་ཅན་གྱི་ལུས་ངག་ཡིད་གསུམ་ལ་འཚེ་བ་སྤོང་བ་ནི་ལག་གདུབ་དང༌། ལུས་ལྷར་
མཉམ་པ་ངག་སྔགས་སུ་མཉམ་པ། སེམས་སྟོང་པར་མཉམ་པ། ཐབས་མཁས་བྱིན་རླབས་

མཉམ་པ་སྟེ་བཞིའི་སྒོ་ནས། དངོས་དང་ཡེ་ཤེས་ཀྱི་ཕྱག་རྒྱ་བསྟེན་པ་ནི་སྐེ་རགས་ཀྱི་དེ་ཉིད་
དོ། །འདི་དག་གིས་སློབ་དཔོན་ལ་གུས་པ་དང༌། གདུག་པ་ཅན་ལ་འདྲིས་བཤེས་སུ་མི་བྱེད་
པ་དང༌། སེམས་ཅན་ཀུན་ལ་བྱམས་པ་མི་སྤོང་བ་རྣམས་བསྟན་པས། བསྲུང་བའི་དམ་ཚིག་
དང༌། སྔགས་བཟླས་དང་ཕྱག་རྒྱ་བསྟན་པ་ནི་སྒྲུབ་པའི་དམ་ཚིག་ཀྱང་ཡིན་ལ། རྗེས་སྤྱོད་
དང་མི་འབྲལ་བའི་དམ་ཚིག་བསྟན་པར་བྱས་ཀྱང་རུང་སྟེ། བྱ་བྱེད་ཀྱི་དམ་ཚིག་ཐམས་ཅད་
ཀྱང་ཞོར་ལ་འཕངས་སོ། །ཡང་སྒྲ་ཇི་བཞིན་པ་མ་ཡིན་པ་ནི། བླ་མ་སྤྱི་བོའི་ཧཾ་ཡིག་ལ་གཏུམ་
མོའི་མེ་འབར་བས་རེག་ཅིང་ཕྱག་བཙལ་བ་ན། བདུད་རྩིའི་ཆུ་རྒྱུན་འབབ་པ་ནི་སྤྱི་བོའི་
འཁོར་ལོ་དང༌། བླ་མ་རང་གི་རིག་པའི་ཡེ་ཤེས་ལ་སྨོད་པ་སྟེ། སྒྲ་དང་རྗེས་སུ་འབྲེལ་བའི་
རྣམ་རྟོག་ཐམས་ཅད་དབྱིངས་སུ་བཅད་པའི་སྒོ་ནས་མི་ཉན་པ་ནི་རྣ་རྒྱན་དང༌། ངག་གི་རང་
བཞིན་ཨ་ཝ་དྷཱུ་ཏིའི་སྒྲའམ། དོན་དམ་པའི་ཡི་གེ་གསུམ་དུ་ཤེས་པ་ནི་མགུལ་རྒྱན་དང༌། 
བདག་གཞན་འགྲོ་བ་ཐམས་ཅད་ལྷའི་འཁོར་ལོར་རོ་མཉམ་དུ་རྟོགས་པས། གསོད་སོགས་
གཞན་ལ་འཚེ་བའི་སེམས་རྩ་བ་ནས་སྟོང་པ་ནི་ལག་གདུབ་དང༌། ཕྱག་རྒྱ་གསུམ་ལས་བྱང་
ཆུབ་{ཀྱི་}སེམས་འཕོ་མེད་དུ་བཅིངས་པ་ནི། སྐེ་རགས་ཏེ་འདི་རྣམས་ཀྱིས་མཉམ་བཞག་གི་
དམ་ཚིག་བསྟན་པ་ཡིན་ནོ། །ལྷའི་འཁོར་ལོར་མཉམ་པ་ལ་བསྐྱེད་རིམ་གྱི་ལྷ་དང་རྫོགས་
རིམ་གྱི་ལྷ་གཉིས་ཀར་ཡོད་ལ། དེས་ན་ཕྱག་རྒྱ་ནི་འདའ་བར་མི་བྱ་བའི་དོན་ཏེ་དམ་ཚིག་གོ ། 
འདིར་ཕྱག་རྒྱ་ལྔ་ལ་སྐེ་རགས་ཀྱི་དོད་དུ་ཐལ་ཆེན་གྱི་བྱུག་པ་བགྲོད་པར་བྱེད་ན། ཐལ་བ་
ཡང་ཐིག་ལེ་འཛག་མེད་ཀྱི་བདེ་བ་མཚོན་པའི་ཕྱིར། གོང་དུ་བཤད་པའི་སྐེ་རགས་དང་
མཚོན་དོན་གཅིག་པར་བྱའོ། །འདིར་ཕྱག་རྒྱ་ལྔའི་དེ་ཉིད་ཅེས་པ་མཚོན་པ་སྟེ་ཕྱག་རྒྱ་དྲུག་
ཕར་ཕྱིན་དྲུག་དང་སྦྱོར་བས་ཕྱིན་དྲུག་ཕྱག་རྒྱ་དྲུག་གི་དེ་ཉིད་དུ་ཡང་འགྱུར་ལ། ཡང་ནོར་བུ་
རྣ་ཆ་མགུར་ཆུ་གདུབ། །འཁོར་ལོ་རྣམས་ནི་ཕྱག་རྒྱ་ལྔ། །ཞེས་གྲགས་པ་གོ་སླ་ལ། འཁོར་ལོ་

སྐ་རགས་རྐང་གདུབ་དང༌། །སེ་རལ་ཁ་དང་གདུབ་ཕྲན་རྣམས། །ཉེ་བའི་ཕྱག་རྒྱ་ལྔ་ཡིན་ནོ། །
ཞེས་བྱ་བ་ལ། སྤྱི་བོའི་ནོར་བུ་དང་ཉེ་བའི་སྤྱི་བོའི་འཁོར་ལོ། རྣ་ཆ་དང་ཉེ་བའི་སོར་གདུབ། 
མགུལ་རྒྱན་དང་ཉེ་བའི་སེ་རལ་ཁ། ལག་གདུབ་དང་ཉེ་བའི་རྐང་གདུབ། ཐལ་བ་དང་ཉེ་
བའི་སྐེ་རགས་ཏེ་ལྔ་ཡིན་ལ། དཔུང་རྒྱན་ནི་ལག་གདུབ་དང་ཉེ་བའམ། མགུལ་རྒྱན་དང་ཉེ་
བར་བསྡུས་པའང་ཡོད། གདུ་བུ་ཕྲ་མོའི་ནང་དུ་བསྡུས་པའང་ཡོད་དོ། །འདི་དག་རྩ་བའི་རྒྱུད་
ལས། མགུལ་རྒྱན་གདུ་བུ་དཔུང་རྒྱན་དང༌། །རྣ་ཆ་ཚངས་པའི་སྐུད་པ་དང༌། །དོ་ཤལ་མགོ་
བོའི་འཕྲེང་བ་དང༌། །སྐེ་རགས་སིལ་སིལ་སྒྲ་སྒྲོག་པ། །ཞེས་གསུངས་པས་བསྟན་ཏེ། འདིའི་
དབང་ལྟར་བྱས་ན། དཔུང་རྒྱན་གདུ་བུ་ཕྲ་མོའི་དོན་དུ་སྨོས་པ་དང༌། སྤྱི་བོའི་འཁོར་ལོ་དང་
ནོར་བུ་དང་རྐང་གདུབ་དང༌། ཐལ་ཆེན་བཞི་པོ་སྐབས་གཞན་དུ་གསུངས་པ་འདིར་བསྣོན་
པར་དགོངས་ཤིང༌། དོ་ཤལ་མགོ་བོའི་འཕྲེང་བ་ཞེས་པས་ཐོད་སྐམ་གྱི་དབུ་རྒྱན་དང༌། ཐོད་
རློན་གྱི་དོ་ཤལ་གཉིས་ཀ་བསྟན་པས། ཕྱག་རྒྱ་ལྔ་ལས་འཕྲོས་པ་བཅུ་གཉིས་ཡིན་པ་རྟེན་
འབྲེལ་བཅུ་གཉིས་དང་འཕོ་བ་བཅུ་གཉིས་རྣམ་པར་དག་པའོ། །དེའི་སྟེང་དུ་གླང་ལྤགས། 
སྟག་ལྤགས་གཉིས་སམ། མི་ལྤགས་ཀྱང་བསྣན་པའི་གསུམ་ནི། པགས་པའི་གོས་ཞེས་
གཅིག་ཏུ་བསྡོམས་ཤིང༌། ཐོད་པ་ཅང་ཏེའུ་ཁ་ཊྭཱཾ་ག་རྣམས་བསྣན་པས་དགའ་བ་བཅུ་དྲུག་
རྣམ་པར་དག་པའི་ཕྱག་རྒྱ་བཅུ་དྲུག་གོ །དེ་ཐམས་ཅད་ཀྱང་ཕྱག་རྒྱ་ལྔའི་རྗེས་འབྲང་ཡིན་
པས། ཕྱག་རྒྱ་ལྔའི་དེ་ཉིད་དུ་མ་འདུས་པ་མ་ཡིན་ལ། དེ་དག་གི་དབང་དུ་བྱས་ནས་ཅུང་ཟད་
བརྗོད་ན། དེ་ཡང་དཔའ་བོའི་རྩ་བའི་སྔགས་སོགས་གང༌། །ཚངས་པའི་སྐུད་པ་ལ་སོགས་
བརྟག ཅེས་རྩ་སྔགས་ཡོངས་རྫོགས་སམ། རྐང་པ་བརྒྱད་པ་ལས་བྱུང་བའི་ཚངས་པའི་སྐུད་པ་
སྔགས་དེ་ཉིད་ཀྱིས་བྱིན་གྱིས་བརླབས་པ་སྟེ། འཕགས་པའི་ལམ་ཡན་ལག་བརྒྱད་དམ། 
ལུགས་འབྱུང་ལུགས་ཟློག་གི་དགའ་བ་བརྒྱད་རྣམ་པར་དག་པའོ། །ཡང་ན་ས་དང་ཆུ་དང་མེ་

དང་རླུང་དང་ཟླ་བ་དང་ཉི་མ་དང་ནམ་མཁའ་དང་རྣམ་པར་ཤེས་པ་བརྒྱད་དག་པའི་བདག་
ཉིད་དོ། །ཞེས་ཀྱང་བྱའོ། །ལྷ་ཡི་སྙིང་པོའི་སྔགས་ཀྱི་ནི། །འཕྲེང་བ་བརྒྱ་ཡི་ཕྱེད་ཀྱི་མཛེས། །
ཡབ་ཀྱི་སྙིང་པོ་ཡི་གེ་ཉེར་གཉིས་པ་ལས་བྱུང་བའི་མགོ་རློན་ལྔ་བཅུའི་དོ་ཤལ་སྔགས་དེ་
ཉིད་ཀྱིས་བྱིན་གྱིས་བརླབས་པ། དེ་ཡང་ཡི་གེ་ཉི་ཤུ་རྩ་གཉིས་ལ་ཐབས་དང་ཤེས་རབ་ཀྱི་
དབྱེ་བས་བཞི་བཅུ་ཞེ་བཞིར་འགྱུར་ཏེ། ཨོཾ་ལ་ཨོ་དང་ཀླད་སྐོར་གཉིས། ལྷག་མ་རྣམས་ལ་
དབྱངས་དང་གསལ་བྱེད་ཀྱིས་ཕྱེ་བ་ཡིན་ཞིང་ང་རོ་ལྷག་མ་བཞི་སྣོན་པའམ་ར་གཉིས་ཊ་
གཉིས་ཏེ་བཞི་སྣོན་པའང་ཡོད། བ་བཏགས་པ་དང་སམ་གྱི་མ་ཡིག་གཉིས་བསྣན་པས་ལྔ་
བཅུ་སྟེ། ཐོད་རློན་ལྔ་བཅུའི་ས་བོན་དུ་འགྱུར་ལ། དེ་ཡང་རོ་རྐྱང་གི་རླུང་ཨཱ་ལི་ཀཱ་ལིའི་
གདངས་ཅན་ལྔ་བཅུ་རྣམ་པར་དག་པའི་ཡེ་ཤེས་སོ། །ཡི་གེ་བདུན་པའི་གསང་སྔགས་ཀྱི། 
གདུབ་སྐོར་གྱིས་ནི་རྣ་བ་མཛེས། གཙོ་བོའི་ཉེ་སྙིང་ལས་བྱུང་བའི་རྣ་ཆ་སྔགས་དེ་ཉིད་ཀྱིས་
བྱིན་གྱིས་བརླབས་པ་སྟེ། དབང་ཤེས་ནི་ལྔ་ཡིན་ལ་ཉོན་ཡིད་དང་ཡེ་ཤེས་ཏེ་ཡིད་གཉིས་
གཅིག་ཏུ་བསྡོམས། དེ་ལ་ཀུན་གཞི་རྣམ་ཤེས་བསྣན་པས། རྣམ་ཤེས་བདུན་རྣམ་པར་དག་པ་
ཆོས་ཉིད་ཀྱི་གཟུགས་དང༌། སྒྲ་དང༌། དྲི་དང༌། རོ་དང༌། རེག་བྱ་མཁྱེན་པ་དང་མཚན་མ་མེད་
པའི་རིག་པ་དང༌། དག་པའི་གཞལ་མེད་ཁང་སོགས་ཞིང་ཁམས་སྣང་བའི་ཡེ་ཤེས་རྣམས་ཏེ་
ཡེ་ཤེས་བདུན་གྱི་ངོ་བོའོ། །རྡོ་རྗེ་ཕག་མོའི་སྔགས་གང་ཡིན། །མགྲིན་པ་མགུར་ཆུས་མཛེས་
པ་ཉིད། །རྡོ་རྗེ་ཕག་མོའི་རྩ་བའི་སྔགས་ཞེས་བྱ་བ་འཕྲེང་བའི་སྔགས་རྐང་པ་བརྒྱད་པ་དང་
བཅས་པ་ཡོངས་སུ་གྱུར་པ་ལས་མགུལ་རྒྱན་དུ་གྱུར་པ། སྔགས་དེ་ཉིད་ཀྱིས་བྱིན་གྱིས་
བརླབས་པ་སྟེ། རྣམ་པར་ཐར་པ་བརྒྱད་དམ། སྒྱུ་མ་ལྟ་བུའི་དཔེ་བརྒྱད་ཀྱིས་མཚོན་པའི་ཡེ་
ཤེས་རྣམ་པ་ཐམས་ཅད་པར་འཆར་བའི་རང་བཞིན་ནོ། །དཔའ་བོའི་གོ་ཆ་དྲུག་པོ་ཡི། ཕྱག་
རྒྱ་ཡིས་ནི་ལུས་མཛེས་པའོ། །འདིར་ལག་གདུབ་གཉིས་དང༌། དཔུང་གདུབ་གཉིས་དང༌། 

རྐང་གདུབ་གཉིས་ཏེ་དྲུག་གོ་ཆ་དྲུག་དང༌། སོར་གདུབ་ལ་ཡང་གོ་ཆ་དྲུག་སྟེ། ལག་སོར་
གཉིས་ཚན་པ་ལྔ་དང༌། རྐང་སོར་གཅིག་ཏུ་སྡོམས་པ་སྟེ་དྲུག་གོ །དེ་ཡང་གོ་ཆ་དྲུག་གི་སྔགས་
ལས་བྱུང་བའི་གདུ་བུའི་ཚོགས་རྣམས་སྔགས་དེ་ཉིད་ཀྱིས་བྱིན་གྱིས་བརླབས་པ་སྟེ། ས་ཆུ་མེ་
རླུང་ནམ་མཁའ་རྣམ་ཤེས་ཏེ་ཁམས་དྲུག་གིས་བསྡུས་པའི་རླུང་རྣམས་དབུ་མར་འགགས་
པའོ། །རྣལ་འབྱོར་མ་དྲུག་གསང་སྔགས་ཀྱི། །སྐེ་རགས་བྱས་པས་བརྒྱན་པའོ། །གོ་ཆའི་
དཔའ་མོ་དྲུག་གི་སྔགས་ལས་བྱུང་བའི་སྐེ་རགས་སྔགས་དེ་ཉིད་ཀྱིས་བྱིན་གྱིས་བརླབས་པ་
སྟེ། རིག་མ་དང་མཉམ་པར་སྦྱར་བ་ལས་ཁམས་དྲུག་གི་དྭངས་མའི་ཐིག་ལེ་ཞུ་བ་རྣམས་རྩ་
འཁོར་ལོ་རྣམས་སུ་བསྡམས་ཤིང་བཅིངས་པའི་ཡེ་ཤེས་སོ། །དཔའ་བོ་ཉི་ཤུ་རྩ་བཞི་ཡི་ལུས་
ཀྱི་ཁམས་ནི་བརྟག་པའོ། །ཞེས་པ་ནི་སོ་དང་སེན་མོ་ལ་ནི་ཨོཾ་ཀ་ར་ཀ་ར་ཧཱུཾ་ཧཱུཾ་ཕཊ། ཅེས་པ་
ནས། སྣ་ལ་ནི་ཨོཾ་དྷི་ལི་དྷི་ལི་ཧཱུཾ་ཧཱུཾ་ཕཊ་ཀྱི་བར། སྔགས་ཀྱིས་བྱིན་གྱིས་རློབ་པར་བྱེད་པའང་
ཡིན་མོད་ཀྱི། འདིར་ནི་ཁམས་སུམ་ཅུ་རྩ་གཉིས་པོ་ཐམས་ཅད་གང་ལས་འབྱུང་བ་སྤྱི་བོ་ཉིད་
དེ། དེའི་ཕྱིར་ཐོད་པའི་དུམ་བུ་ལ་སོགས་པ་དཔའ་བོ་ཉི་ཤུ་རྩ་བཞིའི་སྔགས་ལས་སྐྱེས་པའི་
སྤྱི་བོའི་འཁོར་དང་ནོར་བུ་སྔགས་དེས་བྱིན་གྱིས་བརླབས་པ་མགོ་ལ་བཀོད་པས་ནང་དུ་སྤྱི་
བོའི་འཁོར་ལོ་སྔགས་ཀྱི་རང་བཞིན་དུ་གྱུར་ནས་དེས་ཁམས་རྣམས་བྱིན་གྱིས་རློབ་པ་སྟེ། 
ཁམས་ཉེར་བཞི་དབུ་མར་ཐིམ་པའི་ཡེ་ཤེས་མཚོན་ནོ། །སངས་རྒྱས་ཀུན་གྱི་མཁའ་འགྲོ་
མའི། །པགས་པའི་གོས་མཆོག་འཛིན་པའོ། །ཡུམ་གྱི་སྙིང་པོ་སརྦ་བུདྡྷའི་སྔགས་ལས་བྱུང་
བའི་སྟག་ལྤགས་གླང་ལྤགས་ལ་སོགས་པའི་གོས་སྔགས་དེ་ཉིད་ཀྱིས་བྱིན་གྱིས་བརླབས་པ་
སྟེ། རང་བཞིན་དུ་གནས་པའི་རིགས་བདེ་བ་ཆེན་པོ་སངས་རྒྱས་ཐམས་ཅད་ཀྱི་དཀྱིལ་འཁོར་
པ་མཚན་དཔེ་ཐམས་ཅད་ཀྱི་རྣམ་པར་སྣང་བའི་རང་བཞིན་ནོ།། རྣམ་སྣང་མཛད་ཅེས་སྔགས་
གང་ཡིན། །ཐོད་པས་དབུ་ལ་བརྒྱན་པའོ། །བཻ་རོ་ཙ་ནཱའི་སྔགས་ལས་བྱུང་བའི་ཐོད་སྐམ་གྱི་

དབུ་རྒྱན་འདོགས་དང་བཅས་པ་སྔགས་དེ་ཉིད་ཀྱིས་བྱིན་གྱིས་བརླབས་པ་ནི། ཡེ་ཤེས་ལྔ་
རྣམ་པར་དག་པའི་ངོ་བོའོ། །འཁོར་ལོ་ཀུན་གྱི་རྣལ་འབྱོར་མའི། །སྔགས་ནི་བཏུང་བའི་ཐོད་
པ་ཡིན། །སྐུ་གསུང་ཐུགས་ཀྱི་དཔའ་མོ་ཉེར་བཞི་དང་མ་མོ་བཅུ་གཉིས་ཏེ། རྣལ་འབྱོར་མ་སོ་
དྲུག་གི་སྔགས་ལས་བྱུང་བའི་ཐོད་པ་བཅུད་དང་བཅས་པ། སྔགས་དེས་བྱིན་གྱིས་བརླབས་
པ་ནི། རླུང་འཕོ་བ་ཉེར་བཞི་དང་བཅུ་གཉིས་དབུ་མར་ཐིམ་པའི་ཡེ་ཤེས་སོ། ཁ་ཊྭཱཾ་ག་ནི་ལྷ་
ཡི་སྐུ། །ཤེས་རབ་ཌཱ་མ་རུ་ཡི་སྒྲ། །ཞལ་བཞི་པའི་སྔགས་ལས་བྱུང་བའི་ཁ་ཊྭཱཾ་ག་སྔགས་དེ་
ཉིད་ཀྱིས་བྱིན་གྱིས་བརླབས་པ་དང༌། ཙཽ་རཱིའི་སྔགས་ལས་བྱུང་བའི་ཅང་ཏེའུ་དེ་ཉིད་ཀྱིས་
བྱིན་གྱིས་བརླབས་པ་དཔལ་ཧེ་རུ་ཀའི་སྐུ་དང༌། སྟོང་པ་ཉིད་ཀྱི་སྒྲ་སྒྲོག་པའི་ཐུགས་གསུང་
གཅིག་ཏུ་འདྲེས་པའི་ངོ་བོའོ། །དེ་ལ་གོས་ཀྱི་དག་པས་ནི་གཞིའི་གསང་བ་དང༌། དབུ་རྒྱན་ཁ་
ཊྭཱཾ་ཅང་ཏེའུ་རྣམས་འབྲས་བུའི་གསང་བ་དང༌། གཞན་རྣམས་ལམ་གྱི་གསང་བ་ཡིན་ཏེ། དག་
པ་དེ་ལྟར་ཤེས་དགོས་པ་ཡིན་ལ། ལྷའི་རྣམ་པ་བསྐྱེད་པར་འདོད་ན་ནི། འདི་ཉིད་ཀྱི་ལུགས་
ལ་གདུ་བུའི་ཚོགས་རྣམས་གོ་ཆའི་དཔའ་བོ་དྲུག་ཏུ་བསྐྱེད་པ་སོགས་དམིགས་བསལ་སོ་སོ་
བ་རྣམས་དེ་དང་དེར་སྒོམ་ལ། རྩ་སྔགས་སྐུ། སྙིང་པོ་གསུང༌། ཉེ་སྙིང་ཐུགས་དང་སྦྱར་བ་ཡིན་
པས། ཚངས་སྐུད་སྐུའི་ཧེ་རུ་ཀ དོ་ཤལ་གསུང་གི་ཧེ་རུ་ཀ རྣ་རྒྱན་ཐུགས་ཀྱི་ཧེ་རུ་ཀ མགུལ་
རྒྱན་སྐུའི་རྡོ་རྗེ་ཕག་མོ། པགས་གོས་གསུང་གི་ཕག་མོ། དབུ་རྒྱན་ཐུགས་ཀྱི་ཕག་མོ། ཁ་ཊྭཱཾ་ག་
དང་ཌཱ་མ་རུ་ནི་ཡེ་ཤེས་རྡོ་རྗེའི་ཐོབ་སྐལ་ཡིན་པས། རྒྱུ་རྡོ་རྗེ་འཆང་ཡབ་ཡུམ་དུ་སྒོམ་པར་
བཞེད་དོ། །ཡང་ན་རྒྱུད་ནི་རྒྱུད་གཞན་གྱིས་ཤེས་པར་བྱ་བའི་རིམ་པས། སྤྱི་བོའི་འཁོར་ལོ་མི་
བསྐྱོད་པ། ཞེས་སོགས་དང་སྦྱོར་ཏེ་དེའི་ཚེ་དབུ་རྒྱན་འཁོར་ལོའི་ནང་དུ་བསྡུ་ཞིང༌། གཞན་ཉེ་
བའི་ཕྱག་རྒྱ་ལྔ་པོ་ཕྱག་རྒྱ་ལྔའི་ནང་དུ་བསྡུ་ལ། དོ་ཤལ་ཐལ་བ་ན་བཟའ་གསུམ་རྡོ་རྗེ་འཆང་
དུ་བསྐྱེད་དགོས་ཤིང༌། ཁ་ཊྭཱཾ་ག་ཧེ་རུ་ཀ་ཐོད་པ་རྡོ་རྗེ་ཕག་མོ། ཅང་ཏེའུ་སྔགས་ཀྱི་སྒྲ་གྲག་

སྟོང་ཙམ་དུ་ཤེས་པར་བྱེད་དགོས་པ་ཡིན་ནོ། །དག་པ་དེ་རྣམས་ཀྱི་རང་ངོས་ནས་དམ་ཚིག་
གི་ཐ་སྙད་འཇུག་པའི་ངེས་པ་མེད་ཀྱང༌། དེ་ཉིད་ཉིན་རེ་བཞིན་དྲན་པར་བྱེད་པ་དམ་ཚིག་
ཡིན་ཞིང༌། དེ་བཞིན་དུ་ལམ་རིམ་པ་གཉིས་དངོས་ལ། དམ་ཚིག་གི་ཐ་སྙད་གཙོ་བོར་མི་
འཇུག་ཀྱང༌། དེ་དག་ཐུན་བཞིར་སྒོམ་པ་ལྟ་བུའི་ངེས་པ་ལ་མཉམ་བཞག་དང་རྗེས་སྤྱོད་ཀྱི་
དམ་ཚིག་ཅེས་གྲགས་པས། འདི་དག་དམ་ཚིག་དང་འབྲེལ་བར་འཇོག་ཚུལ་དེ་བཞིན་ཡིན་
ནོ། །སྤྱིར་དཀྱིལ་འཁོར་རྒྱས་པ་ཐུན་བཞི་སོགས་སུ་སྒོམ་པ་ནི་སྒྲུབ་པའི་གནས་སྐབས་ཀྱི་
དབང་དུ་བྱས་ནས་གསུངས་པ་ཡིན་པས། དེ་ལ་ནི་གནས་དང་ཕྱག་རྒྱ་ལྔ་དང༌། ཤེས་རབ་
ཡན་ལག་གི་དེ་ཉིད་རྣམས་ངེས་པར་ཚང་བ་གལ་ཆེ་ལ། ལས་དང་པོ་པས་སྒོམ་པ་ལ་ནི་
དམིགས་པ་ཙམ་གྱིས་ཆོག་ཅིང༌། ད་ལྟའི་ལག་ལེན་ལྟར་ན། ལྡང་བའི་རྣལ་འབྱོར་དང༌། ཕྱག་
འཚལ་བ་དང༌། ཁྲུས་ཀྱི་རྣལ་འབྱོར་དང༌། སྐྱབས་འགྲོ་དང༌། སེམས་བསྐྱེད་དང༌། ཡི་གེ་བརྒྱ་
པ་སོང་ནས། ཕྱག་རྒྱ་ལྔ་དང་ཤེས་རབ་ཡན་ལག་འདྲེས་མར་བྱུང་ཞིང༌། དེའི་འོག་ཏུ་དམ་
རྫས་ཟ་བ་རྣམས་བྱ་སྟེ། དེ་དག་ནི་གཞུང་གི་དངོས་བསྟན་ལ་མི་གསལ་ཡང༌། ཁ་སྐོངས་
དགོས་པ་དག་ཡིན་ནོ། །ད་ནི་གཞུང་གི་དོན་ལ། གང་གི་ཚོགས་གསོག་པའི་བྱེད་པ་པོ། གང་
ལ་ཚོགས་གསོག་པའི་ཡུལ། ཇི་ལྟར་ཚོགས་གསོག་པའི་ཚུལ་ཏེ་གསུམ་ལས། དང་པོ་ནི། 
སྙིང་གའི་ས་བོན་ཞེས་པས་བསྟན་ཏེ་དག་པ་གསུམ་གྱི་རྣལ་འབྱོར་རོ། །དེའང་ལུས་ངག་ཡིད་
གསུམ་དག་ཅིང་སྦྱངས་པ་མ་བྱས་པས་ཀྱང་ཚོགས་བསགས་པ་ལའང་འབྲས་བུ་ཙམ་འབྱུང་
མོད་ཀྱི། དག་པར་བྱས་པས་ཚོགས་བསགས་པའི་ཕན་ཡོན་ཤིན་ཏུ་རྒྱས་པ་དེ་ལྟར་གཞན་དེ་
ལ་མ་ཡིན་པ་དང༌། དགོས་པ་གཞན་སྐུ་གསུང་ཐུགས་རྡོ་རྗེའི་ལྷར་སྒྲུབ་པའི་ཕྱིར་ཡང་འདི་
སྒོམ་པ་ཡིན་ནོ། །དེ་ཡང་ལཱུ་ཡི་པའི་འགྲེལ་པར་ལྭ་བ་པས་གསུངས་པ་སོགས་མཁས་པ་
རྣམས་ལ་གྲགས་ཆེ་བའི་དག་པ་གསུམ་སྒོམ་ཚུལ་དེ་ནི་ཅུང་ཟད་རྒྱས་པའི་ལུགས་ཡིན་ལ། 

གཞུང་འདིར་དེ་ལ་རྩལ་འདོན་མི་མཛད་དེ། འདིའི་མན་ངག་འཛིན་པ་རྣམས་དག་པ་གསུམ་
བསྡུས་པ་སྒོམ་པའི་ལུགས་འདི་ལ་གཙོ་བོར་བྱེད་དོ། །
དེ་ཡང་ཤྲཱི་ཧེ་རུ་ཀོ་ཧཾ། ཞེས་སྒྲ་ལ་རྣམ་པར་དཔྱད་ནས། ཤྲཱི་ནི་གཉིས་མེད་ཡེ་ཤེས་ཏེ། །
ཧེ་ནི་རྒྱུ་སོགས་སྟོང་པ་ཉིད། རུ་ནི་ཚོགས་དང་བྲལ་བ་སྟེ། །ཀ་ནི་གང་དུའང་མི་གནས་པའོ། །
ཞེས་པའི་དོན་བསམ་སྟེ་ངག་དག་པ་དང༌། སྙིང་གར་བྱང་ཆུབ་ཀྱི་སེམས་གདོད་ནས་དྲི་མ་
མེད་པའི་བརྡར། གདོད་མ་ནས་སྐྱེ་བ་མེད་པ་མཚོན་པའི་ཨ་ལས་བྱུང་བའི་ཟླ་བའི་དཀྱིལ་
འཁོར་གྱི་སྟེང་དུ་ཧཱུཾ་ཡིག་སྔོན་པོ་སྟེ། དེའི་ཞབས་ཀྱུ་བྱ་བ་སྒྲུབ་པའི་ཡེ་ཤེས། ཁོག་པ་སོ་སོར་
རྟོག་པའི་ཡེ་ཤེས། མགོ་བོ་མཉམ་པ་ཉིད་ཀྱི་ཡེ་ཤེས། ཟླ་ཚེས་མེ་ལོང་ལྟ་བུའི་ཡེ་ཤེས། ཐིག་
ལེ་ན་དར་བཅས་པ་ཆོས་དབྱིངས་ཡེ་ཤེས་ཀྱི་ངོ་བོའོ། །དེ་འདྲ་བདག་གི་སྙིང་གར་བསམ་
པ་ནི་ཡིད་དག་པའོ། །དེའི་འོད་ཟེར་གྱིས་ལུས་ཀྱི་སྣང་བ་སྦྱངས་ཏེ། སླར་ཡང་དཔལ་བདེ་
མཆོག་ཡབ་ཡུམ་དུ་གསལ་བ་ནི་ལུས་ཀྱི་དག་པ་སྟེ། ལུས་ངག་ཡིད་གསུམ་ཐུགས་གསུང་
སྐུའི་དག་པར་བསྒྱུར་བའོ། ཁ་ཅིག་ཐུགས་གསུང་སྐུའི་དགའ་བ་ཞེས་ནན་གྱིས་ཟེར་བ་
ནི། ཡིག་ནོར་ལ་མངོན་པར་ཞེན་པ་ཙམ་དུ་ཟད་ལ། ཡང་འགའ་ཞིག་ཡི་གེ་བཞིའི་སྔགས་
དོན་དྲན་པ་ཐུགས་དང༌། ཧཱུཾ་བསྒོམ་པ་ནི་ཡིག་འབྲུ་བསམ་པ་ཉིད་ཀྱི་ཕྱིར། གསུང་གི་དག་
པར་བཞེད་པ་དག་ཡོད་པ། རྣམ་པ་གཅིག་ཏུ་ན་རུང་བ་ལྟར་ཡང་སྣང་མོད། འདིར་ནི་ངག་
གི་བརྗོད་པ་རླུང་ཐིམ་པ་ལས། ཐུགས་འོད་གསལ་བདེ་སྟོང་སྤྲོས་པ་དང་བྲལ་བ་འཆར། དེ་
ལྟར་ཤར་བ་ལས་སྣང་སྟོང་སྒྱུ་མ་ལྟ་བུའི་སྐུར་སླར་འབྱུང་བ་ཡིན་པས། རྡོ་རྗེ་གསུམ་ལུགས་
འབྱུང་ལུགས་ཟློག་གི་རིམ་པ་སྤྱི་འགྲོས་དང་མ་སྦྱར་བར་གསུང་ཐུགས་སྐུའི་རིམ་པ་བཞིན་
དུ་བསྟན་ལ། དང་པོ་སྔགས་ངག་ནས་བརྗོད་པ་དང༌། གཉིས་པ་ཐུགས་ཡེ་ཤེས་ལྔའི་ངོ་བོར་
མོས་པ་ཡིན་པའི་ཕྱིར་འདི་ལ་ཐེ་ཚོམ་མི་བྱའོ། །

འོ་ན་གསུམ་པའི་སྐབས་སུ་སྐུ་ཧེ་རུ་ཀའི་རྣམ་པ་དེ་ཕྱག་གཉིས་པའམ་ཕྱག་མང་ཇི་ལྟ་
བུ་ཞིག་སྙམ་ན། གཉིས་ཀ་མི་འགལ་ལ། ཡབ་རྐྱང་ནི་མ་ཡིན་ཏེ་ཁ་སྦྱོར་གྱི་སྐུ་ངེས་པར་
སྒོམ་མོ། །གཉིས་པ་ནི་སྙིང་གའི་ཧཱུཾ་གི་འོད་ཟེར་གྱི་ཚོགས་ཀྱིས་རང་གི་མདུན་དུ་བདེ་བར་
གཤེགས་པ་སྟེ། དཀྱིལ་འཁོར་གྱི་འཁོར་ལོ་སྤྱན་དྲངས་པ་ཡན་ཆད་ཡིན་ལ། ནས་ཞེས་པ་ནི་
འོག་མ་དང་མཚམས་སྦྱོར་བའོ། །དེ་ཡང་དམིགས་པ་ཇི་ལྟར་སྒོམ་པའི་ཚུལ་ནི་སྒྲུབ་ཐབས་
སུ་བཤད་པ་ལྟར་ཡིན་ལ། ཡེ་ཤེས་སེམས་དཔའ་བཞིན་དུ་གཞན་ནས་སྤྱན་འདྲེན་པ་དང༌། 
ནམ་མཁའ་ལ་འཇའ་ཚོན་ཤར་བའི་ཚུལ་གྱིས་སྟོང་པ་ལས་ཐོལ་ཏེ་བསྐྱེད་པ་དང༌། སྙིང་གའི་
འོད་ཀྱིས་མུན་ཁུང་དུ་སྒྲོན་མེ་བཏེགས་པ་ལྟར་སྔར་ཡོད་གསལ་འདེབས་ཀྱི་ཚུལ་དུ་སྒོམ་པ་
སྟེ་གསུམ་ཡོད་པ་གང་ལྟར་བྱས་ཀྱང་མི་འགལ་བ། འོན་ཀྱང་ལག་ལེན་ནི་ཕྱི་མ་ལྟར་ལ་གཙོ་
བོར་མཛད་ཅིང༌། སྤྱན་འདྲེན་པའི་སྔགས་དང་ཕྱག་རྒྱ་ཡང་མི་མཛད་པ་གོང་མའི་ལག་ལེན་
དུ་སྣང་ལ། སྤྱིར་སྔར་ཡོད་གསལ་འདེབས་དང་ཐོལ་བྱུང་དུ་སྒོམ་པ་ལའང༌། སྔགས་རྒྱ་བྱེད་
པ་མི་རུང་བ་མིན་ཞིང༌། གཞན་ནས་སྤྱན་འདྲེན་པ་ལ་ཡང་ཏིང་ངེ་འཛིན་གྱི་སྦྱོར་བ་གཙོ་བོར་
གྱུར་པའི་ཚེ་སྔགས་རྒྱ་མི་དགོས་པ་ཡང་སྲིད་པས་སྔར་ཡོད་པ་གསལ་འདེབས་ཡིན་པའི་རྒྱུ་
མཚན་གྱིས་སྔགས་རྒྱ་མི་དགོས་སོ་ཟེར་བ་ནི་བྱིས་པའི་བློ་གྲོས་མཚོན་པའོ། །རྡོ་རྗེ་མཁའ་
འགྲོ་ལས། རང་སྙིང་ཟླ་བའི་དབུས་སུ་ནི། །ཀུན་གྱི་དེ་ཉིད་དགོད་པར་བྱ། །དེ་ཡི་འོད་ཟེར་
ལས་བྱུང་བའི། །མཁའ་འགྲོ་མ་ལ་སོགས་པས་མཆོད། །ཕྱག་འཚལ་ནས་ནི་འདི་སྐད་བརྗོད། །
ཅེས་དང༌། སྔོན་དུ་རང་སྙིང་{གི་[ཟླ་]དབུས་སུ། །ཨ་ལས་ཟླ་བའི་དཀྱིལ་འཁོར་བསམ། 
དེ་ཡི་སྟེང་དུ་ཧཱུཾ་སྒོམ་མོ། །ཞེས་འབྱུང་བ་ལུགས་འདི་ལ་སྙིང་གར་ཟླ་བ་འགོད་པའི་རྩ་བའི་
ཁུངས་ཡིན་ལ་མངོན་བརྗོད་ལས་ནི། རང་གི་སྙིང་གའི་མཁའ་དཀྱིལ་དུ། ཉི་མའི་དཀྱིལ་
འཁོར་གནས་པར་བསྒོམ། དེ་སྟེང་དེ་ཉིད་མཆོག་དམ་པ། །ཡེ་ཤེས་ལྔ་པོ་ཞི་བ་ཡིན། །སྣ་

ཚོགས་འོད་ཟེར་གསལ་བ་ཡིས། །རྣམ་པར་འཕྲོ་བས་ཀུན་ཏུ་ཁྱབ། སྔོན་གྲུབ་པས་ནི་བསྐུལ་
ནས་ནི། །བྱིན་གྱིས་བརླབས་པའང་བྱེད་པ་ཡིན། །ནམ་མཁའི་ཁམས་ནི་ཉམས་དགའ་བར། །
དཀྱིལ་འཁོར་མཆོག་ནི་མཐོང་བ་སྟེ། །ཏིལ་གྱི་གང་བུ་ལྟ་བུ་ཡི། །ལྷ་དང་ཁྲོ་བོས་ཁྱབ་པར་
མཐོང༌། །སངས་རྒྱས་བྱང་ཆུབ་སེམས་དཔའ་དང༌། །བྱང་ཆུབ་སེམས་ནི་བླ་མའི་གཙོ། །ལྷ་
མོ་སྣ་ཚོགས་མཐོང་ནས་ནི། །བདག་གིས་མཆོད་ཅིང་བརྗོད་པར་བྱ། སངས་རྒྱས་སྤྲོས་པ་
སྤྲུལ་པའི་ཚོགས། ཁྲོ་བོའི་རྒྱལ་པོ་རྣལ་འབྱོར་མས། །འགྲོ་བ་རིགས་དྲུག་སེམས་ཅན་རྣམས། །
སངས་རྒྱས་གནས་སུ་དགོད་པར་བྱ། །ནམ་མཁའི་དཀྱིལ་ནི་ཀུན་ཁྱབ་པའི། །མཆོག་རྣམས་
བཞུགས་པར་མཐོང་ནས་ནི། །བྱང་ཆུབ་སྙིང་པོའི་བར་དུ་ནི། གསུམ་པོ་ཀུན་ལ་སྐྱབས་སུ་
མཆི། །སེམས་ཅན་མ་ལུས་གྱུར་པ་རྣམས། །སངས་རྒྱས་གོ་འཕང་དེ་ལ་བཞག །དེར་ནི་སྒྲུབ་
པོས་གསོལ་གདབ་དང༌། །རྟག་ཏུ་སྐྱབས་སུ་འགྲོ་བར་བྱ། །ཞེས་གསུངས་པ། རྒྱུད་དེར་སྙིང་
གར་ཉི་མ་སྒོམ་པར་གསུངས་པ་ཡིན་ཡང༌། སྔོན་གྲུབ་པས་ནི་ཞེས་པ་ཕྱོགས་གཞན་ནས་སྤྱན་
འདྲེན་པའི་དམིགས་པ་མི་བྱེད་པར། སྔར་ཡོད་གསལ་འདེབས་ཀྱི་ཚུལ་དུ་སྒོམ་པའི་ཁུངས་
ཡིན་ནོ། །
བླ་མ་སྤྱན་འདྲེན་པ་ནི། སྟེང་གི་ནམ་མཁའ་ལ་སྒོམ་པ་དང༌། གཞལ་ཡས་ཁང་གི་གྲྭ་ཟུར་
དུ་སྒོམ་པ་དང༌། དུར་ཁྲོད་དུ་སྒོམ་པ་དང༌། དཀྱིལ་འཁོར་གྱི་གཙོ་བོ་དང་དབྱེར་མེད་པར་
སྒོམ་པ་དང༌། དེའི་རིགས་བདག་གི་ཚུལ་དུ་སྒོམ་པ་སོགས་སོ་སོའི་མན་ངག་བཞིན་དུ་བྱ་བ་
ཡིན་པས། སྤྱི་ལྡོག་ནས་གང་ལྟར་སྒོམས་ཀྱང་མི་འགལ་ལོ། །སྐབས་འདིར་རྣམ་པ་དཀྱིལ་
འཁོར་གྱི་འཁོར་ལོ་གཅིག་བསྒོམ་ཡང་ངོ་བོ་ནི་མཆོད་འོས་ཐམས་ཅད་འདུས་པའི་བདག་
ཉིད་དུ་ཤེས་དགོས་པས། མཆོག་ཏུ་གྱུར་པའི་ཚོགས་ཀྱི་ཞིང་ཐམས་ཅད་ལ་མཆོད་པ་ཡིན་གྱི། 
ཉེ་ཚེ་བ་གཅིག་ཙམ་མ་ཡིན་ནོ། །དོན་དུ་ནི་དེ་བཞིན་གཤེགས་པ་གཅིག་མཆོད་པས་ཐམས་

ཅད་མཆོད་པར་ཡང་འགྱུར་མོད་ཀྱི་བདག་ཉིད་ཀྱི་བསམ་པའི་ཁྱད་པར་ལས། གཅིག་པུ་ཁོ་
ན་ལ་མཆོད་པར་བསམ་པས་དེ་ཙམ་གྱི་འབྲས་བུར་འགྱུར་ལ། ཐམས་ཅད་ཀྱི་བདག་ཉིད་དུ་
ཤེས་པས་ནི་དེ་དང་མཚུངས་པར་ཕན་ཡོན་རྒྱ་ཆེན་པོར་འགྱུར་རོ། །གསུམ་པ་ནི། སྙིང་གའི་
ཧཱུཾ་ལས་སྤྲོས་པའི་མཆོད་ཡོན་ལ་སོགས་པའི་མཆོད་པ་ཀུན་གྱིས་ཡང་དག་པར་མཆོད་ཅིང༌། 
དཀོན་མཆོག་གསུམ་ལ་སྐྱབས་སུ་འགྲོ་བ་ལ་སོགས་པའི་རྒྱུན་བཤགས་ཀྱི་ཚིག་བརྗོད་པར་
བྱའོ། །དེ་ཡང་མཆོད་པའི་སྔོན་དུ་ཕྱག་འཚལ་བ་སྔོན་དུ་འགྲོ་དགོས་པས་ཁ་སྐོང་ལ་སོགས་
པ་ཞེས་པའི་ཚིག་གིས་སྡིག་བཤགས་ཡི་རང་སེམས་བསྐྱེད་བསྔོ་བ་རྣམས་བསྟན་ཏེ། དེ་ལྟར་
ན་ཕྱག་དང་མཆོད་པ་དང༌། རྒྱུན་བཤགས་ཉིད་ལ་ཡན་ལག་ལྔ་སྟེ། སྡོམས་པས་ཡན་ལག་
བདུན་པའམ། བླ་མེད་མཆོད་པ་བདུན་ཡིན་ནོ། །དེས་ན་དཀོན་མཆོག་གསུམ་ལ་སོགས་པ་
ཞེས་པ། གོང་དུ་དྲངས་པ་ལྟར། མངོན་བརྗོད་ལས། བྱང་ཆུབ་སྙིང་པོའི་བར་དུ་ནི། གསུམ་
པོ་ཀུན་ལ་སྐྱབས་སུ་མཆི། ཞེས་པས་ཐོག་མ་ཉིད་དུ་སྐྱབས་འགྲོ་སྨོས་ཤིང་དེ་དང་མཐུན་པར་
གཞུང་འདིར་ཡང་སྟེ། ལ་སོགས་པ་ཞེས་པའི་དོན་སྐྱབས་འགྲོ་ལ་སོགས་པ་རྒྱུན་བཤགས་དེ་
དག་ཡིད་ལ་བསམ་ཞིང༌། དེར་མ་ཟད་ངག་ཏུ་ཡང་བརྗོད་དགོས་ཞེས་པའི་དོན་ཡིན་གྱི། རྡོ་རྗེ་
གུར་རམ། སྒྱུ་འཕྲུལ་དྲ་བའི་རྒྱུད་ཚིག་གི། དཀོན་མཆོག་གསུམ་ལ་བདག་སྐྱབས་མཆི། ཞེས་
པ་ལ་སོགས་པའི་ཚིག་ཁོ་ན་ངེས་གཟུང་དུ་བརྗོད་དགོས་པའི་དོན་རང་ནི་མིན་ནོ། །དེས་ན་
རྒྱུན་བཤགས་ཡན་ལག་ལྔ་པ་ཇི་ལྟར་འོས་པས་ཀྱང་རུང་མོད་ཀྱི། མར་དོ་ལོ་ཆུང་རྭ་ལོ་མལ་
གྱོ་བཞིའི་ལུགས་མཐུན་པར། གུར་ནས་འབྱུང་བའི་རྒྱུན་བཤགས་ཉིད་མཛད་དེ། ཐེག་པ་
བླ་མེད་ཀྱི་རྒྱུད་ཚིག་ཡིན་པའི་ཕྱིར་ཤིན་ཏུ་ལེགས་སོ། །དེའི་ཕྱིར་གང་དག་ཚོགས་བསགས་
བཅུ་གསུམ་དང༌། ཡན་ལག་བདུན་པ་ལ་དོན་མི་འདྲ་བ་ཆེན་པོ་ཡོད་སྐད་སྨྲ་ཞིང༌། དེ་གཉིས་
ཚོགས་སློབ་ཀྱི་བཤད་པའི་ཁྱད་པར་དུ་འདོད་པ་སོགས་ནི། རང་ལུགས་མཆོག་ཏུ་སྒྲུབ་འདོད་

ཀྱང༌། སྒྲུབ་བྱེད་ཀྱི་འཕོངས་པ་ལས་ཀྱང་ཆེས་འཕོངས་པའི་ཚུལ་དང༌། བླུན་པོའི་རང་བཞིན་
དང་གཡོ་ཅན་གྱི་གཏམ་འབྲེལ་མེད་བརྗོད་བྱས་སྟོང་པ་གསུམ་འཛོམ་པའོ། །འདིར་ཕྱག་
འཚལ་བ་ལ་མཚན་སྔགས་ཀྱིས་ཕྱག་འཚལ་བ་དང༌། རྒྱུད་ལས་འབྱུང་བའི་ཚིགས་བཅད་
ཀྱིས་ཕྱག་འཚལ་བ་སོགས་གང་བྱས་ཀྱང་འདྲ་ལ། མཆོད་པ་ཡང་ཆུ་དང་ཉེར་སྤྱོད་ངེས་པར་
འབུལ་དགོས་ཤིང༌། གཞན་རྒྱས་བསྡུས་ཇི་ལྟར་འོས་པ་ཡིན་པ་དང་རྒྱུན་བཤགས་ཀྱང་ཡན་
ལག་ལྔ་པ་ནི་མཚོན་པ་སྟེ། ཡན་ལག་བཅུ་པའི་བར་དུ་ཇི་ལྟར་འོས་པ་སྦྱར་བས་ཆོག་པའི་
ཕྱིར། དེ་དག་ལ་དགག་སྒྲུབ་ཀྱི་དཔྱད་པ་མི་དགོས་སོ། །འདིར་ཚད་མེད་བཞི་ནི་ངེས་པར་
བྱ་བ་ཉིད་དེ། ཚོགས་བསགས་གི་ཆོ་ག་སྤྱི་འགྲོས་ཐམས་ཅད་དང་མཐུན་དགོས་པ་དང༌། 
འཁོར་ལོ་སྡོམ་པའི་རྒྱུད་རྣམས་ལས་ཚད་མེད་བཞི་སྒོམ་པ་གལ་པོ་ཆེར་གསུངས་པའི་ཕྱིར་
དང༌། དཀོན་མཆོག་གསུམ་ལ་སོགས་པ་ཞེས་པའི་སོགས་ཁོངས་སུ་གནས་པའི་ཕྱིར་དང༌། 
འདི་མ་བྱས་ན་ཡུལ་དམན་པ་ལ་ཚོགས་བསགས་པ་ཆད་པའི་ཕྱིར་རོ། ཁ་ཅིག་འདི་མི་དགོས་
ཏེ་སེམས་བསྐྱེད་ཀྱི་ཁོངས་སུ་འདུས་པས་སོ་ཞེས་ཟེར་བ་ནི། ཐུན་གྱི་འགོར་སེམས་བསྐྱེད་
སྒོམས་པ་ནི་བླ་ཐབས་སུ་བསྣན་པ་ཡིན་པས་རྒྱུ་མཚན་དུ་མི་རུང་བའི་ཕྱིར་དང༌། རིགས་
འདུས་པ་ཙམ་གྱིས་ཆོག་ན། ཡེ་ཤེས་ཀྱི་ཚོགས་ཀྱང་དེར་འདུས་པས་མི་དགོས་པར་ཐལ་
བར་འགྱུར་རོ། །འགའ་ཞིག་འདིར་རིགས་ལྔའི་སྡོམ་གཟུང་བྱེད་པ་ལ། གཞན་དག་ཁྲེལ་
བགད་དུ་བྱེད་དེ། རྡོ་རྗེ་མཁའ་འགྲོ་ན་ནི་སྐབས་འདིར་སྡོམ་གཟུང་ཡོད་ཅིང༌། རྒྱུན་བཤགས་
ཀྱི་རྗེས་འབྲང་ཡིན་པས་བྱས་ཀྱང་སྐྱོན་དུ་འགྱུར་བ་མིན་ལ་ངེས་པར་དགོས་པ་ནི་མ་ཡིན་
ནོ། །བླ་མ་གོང་མ་རྣམས་མི་མཛད་པ་ཉིད་ལག་ལེན་ནོ། གཉིས་པ་རྒྱུ་ལམ་ཁྱེར་གཉིས་
ནི། ཐམས་ཅད་སྟོང་པར་རྣམ་བསྒོམ་སྟེ། །ཞེས་པ་འདི་ཡིན་ཏེ། འདི་ནི་དངོས་སུ་ན་འཆི་བ་
ཆོས་སྐུ་ལམ་ཁྱེར་ཁོ་ན་ཡིན་ལ། དེས་བར་དོ་ལོངས་སྐུ་ལམ་ཁྱེར་ཡང་ཤུགས་ལ་འཕེན་པར་

འགྱུར་ཏེ། རྒྱུ་གསལ་བར་བཤད་པས་འབྲས་བུ་ཞོར་ལ་འཕེན་པ་སྤྱི་ཁྱབ་ཏུ་གྲགས་པའི་རིག་
པ་ཡིན་པའི་ཕྱིར་རོ། །དེ་ཡང་འོག་ཏུ་འབིགས་པ་མདའ་ཡིས་མཉམ་སྦྱར་ཏེ། །ཞེས་པས། ན་
ད་ཉིད་དངོས་པོ་གཞན་ལ་ཐོགས་མེད་དུ་འགྲོ་བས་འབུགས་པར་བྱེད་པའི་གཟུགས་ཅན་
སྐར་མདའ་འཕོ་བའི་ཚུལ་གྱིས་འཇུག་པའི་དོན་ཡིན་པས། འཇུག་རྒྱུའི་ན་ད་འཇོག་པའི་ས་
མཚམས་སྐབས་འདིར་བྱེད་པ་མངོན་བརྗོད་བླ་མའི་སྐབས་མང་པོར་གསུངས་ཤིང༌། དེ་ཉིད་
བར་དོ་སྦྱོང་བྱེད་ཀྱང་ཡིན་ལ། བར་དོ་སྦྱོང་བྱེད་སྐབས་འདིར་འབྱུང་བ། སངས་རྒྱས་ཡེ་ཤེས་
ཞབས་སོགས་རྡོ་རྗེ་འཛིན་པ་ཆེས་ཆེ་བ་མང་པོ་དག་གིས་བཤད་པ་དང༌། ལུགས་འདི་ཡང་ཡེ་
ཤེས་ཞབས་ལུགས་དང་མཐུན་ནོ་ཞེས་པ་ཀུན་ཏུ་གྲགས་པ། དེ་ནི་བདེན་ན་རྣམ་གཞག་ཐུན་
མོང་མ་ཡིན་པའི་ཁྱད་ཆོས་རྣམས་ལོགས་སུ་སྤྱད་ནས། ཐུན་མོང་བ་རྣམས་ལའང་མཐའ་དག་
འདྲ་བ་དགོས་པ་མ་ཡིན་ཡང༌། དོན་གྱི་གཙོ་བོ་རྣམས་འདྲ་བ་ཞིག་དགོས་ན། འདི་གཉིས་
དོན་གྱི་གཙོ་བོ་འགངས་ཆེ་བ་རེ་ཡིན་པའི་ཕྱིར་རོ། །སྤྱིར་ནི་བོད་རྣམས་ཀྱི་རྟོག་པ་ལ། ཡེ་
ཤེས་ཞབས་ལུགས་སྔར་བྱུང་ནས། སྤྱོད་པ་བས་དེ་དང་མཐུན་པར་སྦྱར་བ་ཡིན་ནོ་སྙམ་པ་
ཞིག་འདུག་ནའང༌། སློབ་དཔོན་འདི་གཉིས་ཀྱི་མན་ངག་མཚུངས་པ་དེ་ཡང་གཅིག་གི་རྗེས་
སུ་གཅིག་ཤོས་འབྲངས་པ་མ་ཡིན་གྱི། སོ་སོའི་རང་སྟོབས་ཀྱིས་བརྩམས་པས་བློ་གྲོས་ཀྱི་
འཇུག་སྒོ་གཅིག་ཏུ་ཤར་བ་ཙམ་མོ། །དེ་ཡང་འདྲ་བའི་ཡུལ་སློབ་དཔོན་སྤྱོད་པ་པའི་གཞུང་
སྔ་རོལ་དུ་བྱུང་ཟིན་ནས། དེ་དང་འདྲ་བ་སངས་རྒྱས་ཡེ་ཤེས་ཞབས་ཀྱི་གཞུང་ཕྱིས་འབྱུང་ངོ༌། །
རྒྱུ་མཚན་གྲོལ་ཐིག་གི་འགྲེལ་པ་རབ་སྨན་ཞབས་ཀྱིས་བྱས་པ་ལས་ཤེས་སོ། །དེས་ན་ཁ་
ཅིག་སྐབས་འདིར་ལམ་ཁྱེར་གཉིས་མི་འདོད་པ་ནི། འདི་སྐད་ཅེས་བདག་ཅག་ནི་བོད་རྒན་
པོའི་ཡིག་ཆུང་ལྷ་ཁང་གོག་པོ་ནས་སྤྱན་དྲངས་པ་འགའ་ཞིག་མི་གོ་བཞིན་དུ་ལྟ་བར་ཟད་ཀྱི། 
ཡང་དག་པའི་ཟབ་མོའི་དོན་ཞེས་བྱ་བ་ཅི་ལ་ཟེར་མི་ཤེས་སོ་ཞེས་གོ་བར་བྱེད་པ་ཁོ་ནའོ། །

དེས་ན་རང་ལུགས་ནི་འཆི་བ་ཆོས་སྐུ་ལམ་ཁྱེར་ལ། སྦྱང་བྱ་ལུས་ཅན་རྣམས་འཆི་བའི་
སེམས་གསལ་སྟོང་མི་རྟོག་པའི་རྣམ་པ་ཅན་མ་རིག་པས་བསླད་པ་དེ་ཡིན་ལ་སྦྱངས་འབྲས་
ནི་ཆོས་ཀྱི་སྐུ་རྣམ་པར་མི་རྟོག་པའི་ཡེ་ཤེས་སྤྲོས་བྲལ་མཐའ་དབུས་མེད་པ་དེ་ཡིན་ཞིང༌། 
སྦྱོང་བྱེད་ཀྱི་ལམ་ནི་སྟོང་ཉིད་ཀྱི་སྔགས་དོན་བསམ་པ་ཡེ་ཤེས་ཚོགས་གསོག་ཏུ་གྲགས་པ་
འདི་ཡིན་ནོ། །འདི་ལ་བསྡུས་པ་ན་ཤུ་ནྱཱ་ཏ་གཅིག་པུའི་སྔགས་དོན་བསམ་པས་ཀྱང་གོ་ཆོད་
ལ། རྒྱས་པར་ན་རྣམ་ཐར་སྒོ་གསུམ་མམ། སྒོ་བཞིའི་སྔགས་དོན་ཀྱང་བསམ་པས་ལྷག་པའི་
སྐྱོན་མེད་ཅིང་ལེགས་པར་འགྱུར་མོད། སྐབས་འདིར་བླ་མ་གོང་མ་རྣམས་སྭ་བྷཱ་ཝའི་སྔགས་
དོན་བསམ་པས། གཟུང་བ་ཕྱི་རོལ་གྱི་དོན་དུ་འཛིན་པ་སྤོང་བ་དང༌། ཤུ་ནྱཱ་ཏའི་སྔགས་དོན་
བསམ་པས་སྤྲོས་བྲལ་གྱི་ཡེ་ཤེས་མཁའ་མཉམ་སྒོམ་པར་བཞེད་པ་ནི། ཤིན་ཏུ་ལེགས་ཏེ་
སློབ་དཔོན་འདིའི་ལྟ་དགོངས་ཀྱི་བཞེད་པ་ཕྱིན་ཅི་མ་ལོག་པ་ཡིན་པའི་ཕྱིར་རོ། །ཇི་ལྟར་
ལམ་དུ་འགྲོ་ཚུལ་ནི། གཞི་འཆི་བ་འོད་གསལ་དང༌། འབྲས་བུ་ཆོས་སྐུ་གཉིས་ཆར་དང་རྣམ་
པ་མཐུན་པར། རྣམ་པར་མི་རྟོག་པའི་སྟོང་ཉིད་བསྒོམ་ཞིང༌། དངོས་གཞིའི་དུས་སུ་རྣམ་པ་
མཐུན་པ་ཙམ་དུ་མ་ཟད། རྗེས་དེ་མ་ཐག་ཏུ་འདི་ནི་འཆི་བ་རྣམ་པར་དག་པའི་ཆོས་སྐུའོ། ཞེས་
འཁོར་བ་དག་པ་དང་འབྲས་བུ་རྫོགས་པའི་མོས་པའམ། ང་རྒྱལ་བཞག་པའི་སྒོ་ནས་གཞི་
འབྲས་གཉིས་པོ་དང་སྦྲེལ་དགོས་པ་ཡིན་ནོ། །བྱེད་ལས་ནི་གཞི་འཁོར་བའི་དྲི་མ་འཆི་བའི་
བག་ཆགས་སྦྱོང༌། རིགས་ཀྱི་ས་བོན་གསོས་བཏབ་སྟེ་འབྲས་བུ་ཆོས་སྐུ་མངོན་དུ་འགྱུར་བའི་
རྟེན་འབྲེལ་སྒྲིག ལམ་གོང་མ་རྫོགས་རིམ་གྱི་སྐབས་སུ་རང་བཞིན་ལྷན་སྐྱེས་འོད་གསལ་བདེ་
སྟོང་ཟུང་འཇུག་གི་ཉམས་མྱོང་ཁྱད་པར་ཅན་དཀའ་བ་མེད་པར་སྐྱེ་བའི་རྒྱུར་འགྱུར་བས་
རྫོགས་རིམ་གྱི་སྨིན་བྱེད་དོ། །བླ་མ་གོང་མ་རྣམས་ཡེ་ཤེས་ཚོགས་གསོག་གི་དགོས་པ་བཞི་
སྟེ། ཀུན་བརྟགས་ཀྱི་དྲི་མ་དག་པ་དང༌། དེ་ལས་ཐམས་ཅད་དཀྱིལ་འཁོར་སྟོང་པའི་རྣམ་

པ་ཅན་འབྱུང་བ་དང༌། སྔར་གྱི་བསོད་ནམས་ཀྱི་ཚོགས་དང༌། འདིའི་ཡེ་ཤེས་འབྲེལ་བས་
ཚོགས་གཉིས་ཆ་མཉམ་པའི་ཕྱིར་དང༌། འབྲས་བུ་ཆོས་སྐུ་ལས་གཟུགས་སྐུར་ལྡང་བའི་ཕྱིར་
ཡིན་ནོ་ཞེས་གསུངས་ལ། ལཱུ་ཡི་པའི་འགྲེལ་པ་ཇོ་བོ་རྗེའི་ལུགས་ལས་ཀྱང་རྣམ་གྲངས་མང་
དུ་བཤད་དོ། །འདིར་ཐམས་ཅད་སྟོང་པ་ཞེས་བྱ་བ་ནི། སྣང་ཞིང་སྲིད་པས་བསྡུས་པའི་ཆོས་
ཐམས་ཅད་རང་གི་ངོ་བོས་མ་གྲུབ་པའི་སྟོང་པའོ། །ཞེས་བཤད་ཀྱང་མི་འཐད་པ་རང་མ་ཡིན་
མོད། ཕུལ་དུ་བྱུང་བའི་དོན་ཡང་མིན་ནོ། །དེས་ན་ཐམས་ཅད་སྟོང་པ་ནི་འོད་གསལ་བའི་མིང་
གི་རྣམ་གྲངས་སུ་བཤད་པ་ལྟར་རམ། ཡང་ན་རྣམ་པ་ཐམས་ཅད་པའི་སྟོང་པ་ཉིད་ཅེས་བྱ་སྟེ། 
འོད་གསལ་དང་འདི་གཉིས་དོན་གཅིག་གོ །དེས་ན་བསྒོམ་བྱ་སྟོང་པ་ཉིད་ཀྱི་རང་བཞིན་ནི། 
གཤིས་ཅིར་ཡང་མ་གྲུབ་པ་ཙམ་གྱི་སྟོང་ཉིད་དང༌། ཅིར་ཡང་མ་གྲུབ་པ་དེ་ཀུན་རྫོབ་རིག་པའི་
སྣང་བ་ཙམ་དང་སྦྲེལ་བའི་རིག་པ་སྒྱུ་མ་ལྟ་བུ་ལ་མིང་ཟུང་འཇུག་ཏུ་བཏགས་པས་ཁྱད་པར་
དུ་བྱས་པ་ཙམ་མ་ཡིན་གྱི། འདི་ནི་སྟོང་ཉིད་ཀྱི་རྣམ་གྲངས་ཐམས་ཅད་ཀྱི་མཆོག་སྤྲོས་བྲལ་
གྱི་རིག་པ་དོན་དམ་རྣམ་པ་ཐམས་ཅད་པ་དེ་ཡིན་ཏེ། རྟོགས་བྱེད་ཀྱི་ཤེས་པ་ཡང་གཅིག་དུ་
བྲལ་ལ་སོགས་པའི་རིག་པས་དཔྱོད་པ་ངེས་ཅན་དུ་མི་དགོས་ཏེ། རྣམ་པར་མི་རྟོག་པ་ཉིད་ལ་
མཉམ་པར་འཇོག་པ་ཡིན་ནོ། །འོ་ན་ཡེ་ཤེས་ཚོགས་གསོག་གི་སྐབས་སུ་རྒྱ་གར་གྱི་མཁས་
པ་མང་པོས་ཀྱང༌། རིག་པའི་དཔྱད་པ་བཤད་པ་མ་ཡིན་ནམ་སྙམ་ན། དེ་ནི་བཤད་མོད་ཀྱི། 
ཡུལ་སྤྲོས་བྲལ་གྱི་མཚན་ཉིད་གོ་བའི་ཕྱིར་བཤད་པ་ཡིན་གྱི། དེ་ལྟར་སྒོམ་དགོས་པའི་ཕྱིར་
མ་ཡིན་ནོ། །ཡང་ལས་དང་པོ་པ་དག་གིས་དཔྱད་པ་སྔོན་དུ་བཏང་ནས། དཔྱད་མཐར་མི་
རྟོག་པའི་ཚུལ་དུ་བཞག་ནའང་ལེགས་པར་འགྱུར་མོད་ཀྱི། སྤྱིར་སྐབས་འདི་དག་ཏུ་དཔྱད་
པ་དང་དེས་དྲངས་པའི་སྟོང་པར་ཞེན་པའི་བློ་མཐའ་གཅིག་ཏུ་དགོས་པ་མ་ཡིན་ལ། མི་རྟོག་
པའི་མཉམ་བཞག་ནི་ངེས་པར་དགོས་ཏེ། དཔྱད་པ་དང་འབྲེལ་བའི་སྟོང་ཉིད་ཙམ་ནི་འཆི་བ་

འོད་གསལ་དང་འབྲས་བུ་ཆོས་ཀྱི་སྐུ་གཉིས་ཀར་དང་རྣམ་པ་མི་མཚུངས་ལ། མི་རྟོག་པ་ནི་དེ་
གཉིས་ཀར་དང་མཚུངས་པའི་ཕྱིར་རོ། །དེ་ལ་སྭ་བྷཱ་ཝའི་སྔགས་དོན་ནི། སྭ་བྷཱ་ཝ་རང་བཞིན་
ཤུདྡྷ་ནི་དག་པ། སརྦ་དྷརྨ་ཆོས་ཐམས་ཅད་སྭ་བྷཱ་ཝ་ཤུདྡྷོ་ཧཾ་ནི་རང་བཞིན་གྱིས་དག་པ་ངའོ། །
ཞེས་པ་སྟེ། རང་བཞིན་ནི་སྤྲོས་བྲལ་གྱི་ངོས་ནས་འཇོག་པའང་ཡོད་མོད་ཀྱི། སྐབས་འདིར་
གཟུང་བ་ལ་སོགས་པ་གཞན་དུ་སྣང་བ་ལྟར་གནས་ཚུལ་ལ་མ་གྲུབ་པས་རང་བཞིན་ནམ་
རང་ངོས་ནས་རྣམ་པར་རིག་པའི་ཤེས་པ་སྟེ། ཕྱི་ནང་སྣང་བ་སྣ་ཚོགས་པ་ཐམས་ཅད་ཀྱི་རང་
བཞིན་རྣམ་པར་རིག་པ་གཅིག་པུའོ་ཞེས་པའི་དོན་ཡིན་ལ། སེམས་དེའི་ཡང་འཁོར་བ་དང་
ལམ་གྱི་ཆོས་ལ་སོགས་པ་སྣང་བ་སྣ་ཚོགས་པའི་ཆ་དེ་ནི་མེད་དེ། ཡང་དག་ཀུན་རྫོབ་ཏུ་རིག་
པ་དག་པ་བ་ཙམ་ཞིག་གནས་སོ། །དེ་ནི་སེམས་རང་བཞིན་གྱིས་དག་པ་ཡིན་ལ། འཁོར་
འདས་ཀྱི་ཆོས་ཐམས་ཅད་ཀྱང་དེ་ལས་གཞན་དུ་མེད་པས་ཆོས་ཐམས་ཅད་རང་བཞིན་གྱིས་
རྣམ་པར་དག་པའོ། །དེ་ཡང་རང་སེམས་ཀྱི་ངོ་བོ་ཉིད་ཡིན་པས་ངའོ། །ཞེས་པའོ། །འདི་ནི་
མཐར་ཐུག་གི་དོན་དམ་མིན་ཡང༌། དེ་ལ་འཇུག་ཚུལ་ཁྱད་པར་ཅན་ཡིན་ལ། སྔགས་དོན་
གཉིས་པ་ནི། ཤུ་ནྱཱ་ཏ་སྟོང་ཉིད་དེ། གཞན་རྣམས་ལྟ་ཅི་སྨོས། རྣམ་ཤེས་དག་པ་པའི་སེམས་
དེ་ཡང་རང་གི་ངོ་བོས་མ་གྲུབ་སྟེ་གདོད་ནས་སྟོང་པའོ། །འོ་ན་སེམས་ལས་གཞན་པ་ཡང་
མེད། སེམས་ཀྱང་མེད་པས་ཅི་ཡང་མེད་པའོ་སྙམ་ན་མ་ཡིན་ཏེ། ཛྙཱ་ན་ནི་ཡེ་ཤེས་ཏེ། དོན་
དམ་པའི་རིག་པ་རྣམ་པ་ཐམས་ཅད་པར་འཆར་བའོ། །བཛྲ་ནི་རྡོ་རྗེ་སྟེ་དེ་ཉིད་རྟག་བརྟན་ཞི་
བ་གཡུང་དྲུང་གི་ངོ་བོ། །སྭ་བྷཱ་བ་ནི་རང་བཞིན་ཏེ་ཡེ་ཤེས་རྡོ་རྗེ་དེ་ཉིད་ཆོས་ཐམས་ཅད་ཀྱི་
རང་བཞིན་ནམ་གནས་ལུགས་སམ་སྡོད་ལུགས་སུ་ཡོད་པའོ།། ཨཱཏྨ་ཀ་ནི་བདག་ཉིད་དེ། དེ་
ཉིད་དོན་དམ་པའི་བདག་སྟེ་བདག་གི་དོན་ཡང་གནས་ལུགས་ལ་ཡོད་ཅིང་ངོ་བོས་གྲུབ་པ་
བདེན་པར་ཡོད་པའོ། །ཨ་ཧཾ་ནི་ངའོ་སྟེ་རང་གི་སེམས་ཀྱི་རང་བཞིན་དེ་ལྟར་ཡིན་པའོ། །དེ་

ལྟར་ན་སྔགས་དང་པོ་དང༌། ཤུ་ནྱཱ་ཏ་ཞེས་པས་ཀུན་རྫོབ་སྤྲོས་པའི་མཐའ་ཐམས་ཅད་སྤངས་
པ་དང༌། །ཛྙཱ་ན་ཞེས་པ་མན་ཆད་ཀྱིས་དོན་དམ་སྤྲོས་བྲལ་གྱི་ཡེ་ཤེས་རྟག་ཏུ་མི་འགྱུར་བར་
བཞུགས་པ་བསྟན་ནོ། །མངོན་བརྗོད་བླ་མ་ལས་ཀྱང༌། ཕྱི་དང་ནང་དུ་བལྟས་ནས་ནི། །ཆོས་
རྣམས་ཐམས་ཅད་སྟོང་པ་ཡིན། །བྱང་ཆུབ་ཚོགས་ཀྱི་མཆོག་ཐོབ་པ། །སེམས་ཙམ་ལ་ནི་
རབ་ཏུ་གནས། །ཞེས་གསུངས་པའི་དོན་ཡང༌། ཕྱི་ནང་གི་ཆོས་ཐམས་ཅད་སེམས་ཙམ་ལས་
གཞན་དུ་མེད་པ་དང༌། བྱང་ཆུབ་ཀྱི་ཚོགས་ཏེ་ཡོན་ཏན་དཔག་ཏུ་མེད་པས་གདོད་ནས་བརྒྱན་
པའི་ཡེ་ཤེས་མཆོག་དེ་ནི་ཐོབ་པ་སྟེ་རྟག་ཏུ་ཡོད་པའོ། །དེ་ཡང་སེམས་ཀྱི་རང་བཞིན་ཉིད་
ལས་གཞན་དུ་གནས་པ་མ་ཡིན་ཏེ། སེམས་ཙམ་ཉིད་ཀྱི་གནས་ལུགས་སོ། །ད་ནི་བར་དོ་
ལོངས་སྐུ་ལམ་ཁྱེར་ལ། སྦྱངས་བྱ་ནི་འཆི་བ་ལས་ལངས་མ་ཐག་སེམས་སྣང་བ་གསུམ་རླུང་
གི་བཞོན་པ་དང་བཅས་པ་ལས་བར་དོའི་ལུས་ཤིན་ཏུ་ཕྲ་ཞིང་དྭངས་པའི་བཞིན་ལག་དབང་
པོ་ཡོངས་སུ་རྫོགས་པ་གྲུབ་པ་དེ་ཡིན་ལ། 
སྦྱངས་འབྲས་ནི། སངས་རྒྱས་རྣམས་ཀྱི་ལོངས་སྤྱོད་རྫོགས་སྐུ་ཡེ་ཤེས་ཀྱི་སྐུ་མཚན་
དཔེས་སྤྲས་པ་སྟེ། འཁོར་བའི་རླུང་སེམས་བག་ཆགས་དང་བཅས་པ་རྣམ་པར་དག་པ་དེའོ། །
སྦྱོང་བྱེད་ལམ་ནི་སྟོང་པ་ལས་ལངས་མ་ཐག་གཞན་གྱིས་བར་མ་ཆོད་པར་ཤིན་ཏུ་ཕྲ་བའི་
གཟུགས་ཙམ་གྱི་ངོས་ནས་བར་སྲིད་དང་ཡང་མཐུན། ལོངས་སྐུ་དང་ཡང་མཐུན་པའི་ན་དའི་
རྣམ་པ་དེ་ཡིན་ལ། ཇི་ལྟར་ལམ་དུ་འཁྱེར་ཚུལ་ནི། རྣམ་པ་འདྲ་བའི་ན་ད་དེ་བསྒོམས་ནས་
འཁོར་བ་བར་དོ་དག་པའི་འབྲས་བུ་ལོངས་སྐུ་དངོས་དེ་འདི་ཡིན་སྙམ་པའི་ང་རྒྱལ་བྱེད་པའོ། །
བྱེད་ལས་ནི་བར་དོའི་བག་ཆགས་སྦྱོང༌། ཐར་པའི་ས་བོན་སོས་བཏབ་ནས་ལོངས་སྐུ་མངོན་
དུ་འགྱུར་བའི་རྟེན་འབྲེལ་སྒྲིག རྫོགས་རིམ་གྱི་སྐབས་སུ་རླུང་སེམས་ཙམ་ལས་བྱུང་བའི་ཡེ་
ཤེས་ཀྱི་སྐུ་དང༌། རྣམ་པར་དག་པའི་སྐུ་གཉིས་མྱུར་དུ་ཐོབ་ནུས་པའི་ཚུལ་གྱིས་རྒྱུད་སྨིན་པར་

བྱེད་དོ། །གཞན་ཡང་ན་ད་འདིས་དཀྱིལ་འཁོར་ཐམས་ཅད་སྤྲུལ་པར་བྱེད་པའི་ཕྱིར་དང༌། 
འདི་བདེ་བ་དང་གསལ་བ་ཉིད་མཚོན་པའི་ཕྱིར། དཀྱིལ་འཁོར་ཐམས་ཅད་བདེ་གསལ་གྱི་
རྣམ་འཕྲུལ་དུ་འཆར་བའི་ཆེད་དུ་སྒོམ་པ་ཡིན་ཏེ། སྟོང་ཉིད་བསྒོམས་པས་དཀྱིལ་འཁོར་སྟོང་
ཉིད་དུ་འཆར་ནུས་པ་བཞིན་ནོ། །སློབ་དཔོན་ཉིད་ཀྱི་དཀྱིལ་ཆོག་ལས། ན་ད་ཁོ་ནའི་དོད་
དུ་ཧཱུཾ་ཡིག་ཆ་ལྔ་པ་སྒོམ་པའང་བཤད་པས། དེའི་དབང་དུ་བྱས་ན། བར་དོ་ནི་འབྱུང་བ་ལྔའི་
དྭངས་མ་ལས་གྲུབ་པའི་ལུས་སེམས་ཡིན་པ་མཚོན་པའི་ཕྱིར་དང༌། ལོངས་སྐུ་ཡང་དྭངས་མ་
ཆེན་པོ་ལྔའི་ངོ་བོར་བཞུགས་པའི་ཕྱིར། ཧཱུཾ་ཆ་ལྔ་པ་སྟེ། ན་ད་ནི་ནམ་མཁའ་ཐིག་ལེ་ནི་རླུང་ཟླ་
ཚེས་ནི་མེ། ཧ་ཡིག་ནི་ཆུ། ཞབས་ཀྱུ་ནི་སའམ། ཡང་ན་ན་ད་ཐིག་ལེ་གཅིག་ཏུ་བསྲེས། ཧའི་
མགོ་བོ་དང་ཁོག་པ་སོ་སོར་བྱས་ནས། འབྱུང་བའི་རིམ་པ་སྔར་བཞིན་སྦྱར་ཀྱང་རུང་ངོ༌། །ཡེ་
ཤེས་ལྔ་དང་སྦྱོར་ཚུལ་ནི་གོང་དུ་བཤད་པ་ཉིད་དོ། །དེས་ན་ན་ད་དང༌། ཧཱུཾ་ཆ་ལྔ་པ་འདམ་ཁ་
ཡིན་ཡང་སྒྲུབ་ཐབས་ཉིད་དུ་ན་ད་གསལ་བས། བདག་བསྐྱེད་ལ་ན་ད་སྒོམ་པ་འདི་གཙོ་ཆེ་
བར་མངོན་ནོ། །
གཉིས་པ་འགལ་རྐྱེན་སྤོང་བ་ནི། སྲུང་བའི་འཁོར་ལོ་སྟེ། དེ་ཡང་སྣ་ཚོགས་པད་ཉིར་
ཧཱུཾ་རྡོ་རྗེ། །ཧཱུཾ་བྱུང་མཁའ་འགྲོའི་ཚོགས་སྤྲོས་ཏེ། །བློ་དང་ལྡན་པས་ཕུར་སོགས་བྱ། །ཞེས་པ་
སྟེ། དེ་ལ་གཞི་དགོད་པ་ཁྲོ་མོ་སྤྲོ་བ་བགེགས་རྣམས་དགུག་པ། ཕུར་པས་གདབ་པ། ཕྱོགས་
བཅིང་པ་སྟེ་དོན་ཚན་ལྔ་ལས། དང་པོ་ནི། དཀྱིལ་འཁོར་གྱི་གཙོ་བོའི་ངོ་བོ་ན་དའམ་ཧཱུཾ་ཡིག་
ཉིད་ཀྱི་ཡེ་ཤེས་ལས་སྤྲུལ་པའི་པཾ་ལས་སྣ་ཚོགས་པདྨ་དང༌། རཾ་ལས་ཉི་མའི་དཀྱིལ་འཁོར་
བརྩེགས་པ་ན་དའི་འོག་ཕྱོགས་སུ་གནས་པའི་ཉི་མའི་དཀྱིལ་འཁོར་གྱི་སྟེང་དེར་ན་ད་ལས་
ཧཱུཾ་ཡིག་སྤྲོས་ཏེ། ཧཱུཾ་དེ་ཡོངས་སུ་གྱུར་པ་ལས་སྣ་ཚོགས་རྡོ་རྗེ་རྭ་བཅུ་གཉིས་པའམ་ཉི་ཤུ་པ་
འདམ་ཁར་བསྒོམ་སྟེ། རྭ་བཅུ་གཉིས་ནི་རྟེན་ཅིང་འབྲེལ་བར་འབྱུང་བ་ཡན་ལག་བཅུ་གཉིས་

རྣམ་པར་དག་པ་སྟེ་མ་རིག་པ་ལ་སོགས་པ་འཁོར་བའི་རྟེན་འབྲེལ་བཅུ་གཉིས་འགགས་
ཤིང༌། མ་རིག་པ་ཟད་པ་ལ་སོགས་པ་རྣམ་བྱང་གི་རྟེན་འབྲེལ་བཅུ་གཉིས་ཀྱི་རང་བཞིན་
ཡིན་ལ། ལྟེ་བ་ནི་དེ་ལྟར་རྟོགས་པའི་ཡེ་ཤེས་ཏེ་འདིས་བདག་ཏུ་འཛིན་པ་འཇོམས་པར་
བྱེད་པས་ན་རྡོ་རྗེའོ། །རྭ་ཉི་ཤུ་བ་ལྟར་ན་འཇིག་ཚོགས་ལ་ལྟ་བ་ཉི་ཤུ་འཇོམས་པར་བྱེད་པའི་
ཡེ་ཤེས་མཚོན་པ་ཡིན་ཏེ། གཉིས་ཀ་ལྟར་ཡང་མི་འགལ་ལོ། །སྣ་ཚོགས་རྡོ་རྗེ་རྭ་ཉི་ཤུ་པར་
བྱས་ཕྱིན། ཕྱོགས་རེ་རེའི་རྭ་ཡང་ཁ་དོག་ལྔ་ལྔར་བྱེད་པའི་རྭ་ཁྲ་བོར་བྱ་དགོས་སམ་སྙམ་
ན། ངེས་པ་མེད་དེ་འདིར་ནི་རྭ་ཉི་ཤུ་པ་ཁྲ་བོའམ། ཕྱོགས་མདོག་གམ། རྭ་བཅུ་གཉིས་པ་ཇི་
ལྟར་བསྒོམས་ཀྱང་འདྲ་ཞིང༌། ཤར་གྱི་རྭ་དཀར་པོས་བསྒོམས་ཀྱང་མི་རུང་བ་ཆེར་མེད་མོད་
ཀྱི། བླ་མ་རྣམས་ཀྱི་མན་ངག་གིས་རྭ་བཅུ་གཉིས་པ། རྭའི་མདོག་རྣམས་གཞལ་ཡས་ཁང་གི་
ཕྱོགས་མདོག་དང་མཐུན་པ། ལྟེ་བ་ཁ་དོག་ནག་པོ་གྲུ་བཞི་པར་མཛད་དེ། ཤར་གྱི་སྔོན་པོ་ནི་
ནག་པོ་དང་དཀར་པོ་འདྲེས་པས་དཀར་པོའི་ཞད་ཡོད་པའི་ཕྱིར། རིགས་ལྔའི་ཁ་དོག་ཀྱང་
ཚང་བར་བཞེད་དོ། །སྣ་ཚོགས་རྡོ་རྗེ་དེའི་ལྟེ་བའི་དབུས་སུ་སླར་ཡང་ཧཱུཾ་ཡིག་སྔོན་པོའོ། །
གཉིས་པ་ནི་ཧཱུཾ་དེ་ལས་བྱུང་བའི་ཁྭ་གདོང་མ་ལ་སོགས་པ་མཁའ་འགྲོ་མ་བརྒྱད་སྤྲོ་བ་
སྟེ། སྟེང་དུ་ཡང་སྤྲུལ་ཁྭ་གདོང་མ་དང༌། འོག་ཏུ་ཡང་སྤྲུལ་ཁྱི་གདོང་མ་གཉིས་ཤར་ནུབ་ཀྱི་
ལྷ་མོ་གཉིས་ལས་སྤྲོ་བ་ཡིན་པས་གྲངས་ལྷག་ཀྱང་ལྷའི་རིགས་བརྒྱད་དུ་འདུའོ། །དེས་ན་
རྩ་རྒྱུད་ལས། སྐད་ཅིག་གིས་ནི་སྐུ་བརྒྱད་འགྱུར། །ཞེས་པའི་དོན་ལས་མི་འགལ་ལོ། །རྣམ་
པར་འཕྲུལ་བའི་ཡང་སྤྲུལ་ཉིད་སྤྲུལ་སོགས་ཕོ་ཉ་དཔག་ཏུ་མེད་པའང་སྤྲོ་མོད་ཀྱི། རིགས་
ཀྱི་སྒོ་ནས་བརྒྱད་དུ་འདུ་བས་སྐུ་བརྒྱད་ཅེས་བྱ་ལ། དེ་རྣམས་ཀྱི་སྐུ་མདོག་ཕྱག་མཚན་གཞུང་
འདིར་ནི་མི་གསལ་ལ། གཞུང་གཞན་ལས་ཕྱོགས་མདོག་ཏུ་བཤད་པ་དང༌། ཕྱག་མཚན་
ཡང་ཕུར་བུ་ཐོ་བ་སོགས་བཤད་པ་ཡོད་ཀྱང༌། འདིར་ནི་ལོ་ཙཱ་བ་བཞིའི་མན་ངག་མཐུན་པར། 

བགེགས་སྲོག་དབང་དུ་བྱ་བའི་ཕྱིར་དམར་མོ་ཞལ་གཅིག་ཕྱག་གཉིས་ལྕགས་ཀྱུ་དང་ཞགས་
པ་ཐོགས་པ་སྤྲོ་སྟེ། སྒྲུབ་ཐབས་གཙུག་ནོར་དང༌། རྡོ་རྗེ་མཁའ་འགྲོའི་སྒྲུབ་ཐབས་ཀ་ལ་
ཀལྤས་མཛད་པ་ལས་ཀྱང༌། སྐུ་མདོག་དམར་མོར་གསུངས་ཤིང་མན་ངག་དང་མཐུན་ཤས་
ཆེའོ། །དེ་ཡང་སྡིགས་མཛུབ་བསྐོར་ཞིང་སེ་གོལ་གདབ་པ་དང་ལྷན་ཅིག་ཁྲོ་མོ་རྣམས་སྤྲོ་ཞིང་
ཕྱོགས་སུ་འགོད་པ་ཡིན་ལ། བླ་མ་གོང་མས་ཕོ་ཉ་མོ་རྣམས་ཀྱིས་བགེགས་ཚར་བཅད་ཅེས་
པའི་ཚིག་ལ་བརྟེན་ནས། ཁ་ཅིག་ཡང་སྤྲུལ་སྤྲོ་བར་མི་འདོད་པ་ནི་རྒྱུ་མཚན་ཤིན་ཏུ་མ་ངེས་
ལ་{དེས་[ངེས་]ན་སྒོ་མཚམས་མ་བརྒྱད་པོ་དེ་ལས་རྣམ་པར་འཕྲུལ་བ་དུ་མ་སྤྲོ་བ་དང༌། སྡུད་
པའི་ཚུལ་དུ་བསྒོམས་ཤིང༌། སྒོ་མཚམས་མ་རྣམས་ཀྱི་སྐུའི་རྣམ་པ་ཡང༌། དམ་ཚིག་འཁོར་ལོ་
ལ་བཀོད་པའི་ལྷ་བས་ཆེས་ཁྲོ་བ། སྐུ་སྦོམ་ཞིང་ཐུང་བ་རྒྱན་ཆ་ལུགས་བཞུགས་ཚུལ་གཞན་
རྣམས་ཕྱོགས་མཚུངས་པ་ལ་སྐྲ་སེར་པོ་གྱེན་དུ་བརྫེས་པ། སྦྲུལ་གྱི་རྒྱན་ལྷག་པོར་ཡོད་པ། 
འབར་བའི་འཕྲེང་བ་འཁྲུགས་པ། གཡས་རྡོ་རྗེས་མཚན་པའི་ལྕགས་ཀྱུ་དམར་པོ་འཕྱར་
ཞིང༌། གཡོན་རྡོ་རྗེ་ཞགས་པ་དམར་པོ་སྡིགས་པའི་ཚུལ་གྱིས་སྡིགས་མཛུབ་མཛད་བཞིན་དུ་
འཛིན་པ་སྤྲོ་ཞིང༌། སྤྲོས་པའི་རྗེས་སུ་ཞབས་ཀྱི་བཞུགས་སྟངས་ལ་སོགས་པ་མ་ངེས་ཏེ། ཕུར་
གདབ་ལ་སོགས་པ་བྱ་བ་སྣ་ཚོགས་ལ་འཇུག་པའི་ཕྱིར་རོ། །དེ་དག་ནི་བླ་མའི་མན་ངག་གི་
རྗེས་སུ་འབྲངས་པ་ཡིན་ལ། སྦྱངས་པའི་ཡོན་ཏན་གྱི་སྒྲུབ་ཐབས་ལས། སྨད་ཕུར་བུ་དང་
ཕྱག་ན་ཐོ་བ་ཕུར་བུ་བསྣམས་པ་ཡོད། ཀ་ལ་ཀལྤས་རྡོ་རྗེ་མཁའ་འགྲོའི་སྒྲུབ་ཐབས་སུ། །སྣ་
ཚོགས་པདྨ་ཉི་དཀྱིལ་འཁོར། །དེར་ནི་ཧཱུཾ་ལས་བྱུང་བ་ཡི། །ལས་ཀྱི་རྡོ་རྗེ་དབུས་གནས་པར། །
ཧཱུཾ་གི་དེ་ཉིད་རྣམ་བསྒོམ པའོ། །འོད་ཟེར་སྣ་ཚོགས་འབར་བ་ལས། མཁའ་འགྲོ་མ་ཡི་
འཁོར་ལོ་སྤྲོས། །ཞལ་གཅིག་ཕྱག་གཉིས་སྤྱན་གསུམ་པ། །སྐུ་མདོག་དམར་མོ་དྲག་ཆེན་མོ། །
མདུང་གི་དབྱིབས་ཅན་འཇིགས་པའི་གཟུགས། །སྤྱན་དམར་སྐྲ་སེར་གྱེན་དུ་བརྫེས། །ལང་

ཚོ་ཕུན་སུམ་ཚོགས་པར་ལྡན། །སྟག་གི་པགས་པའི་ནམ་བཟའ་ཅན། །ལྗགས་འགྲིལ་བས་
ནི་ཆེར་འཇིགས་ཏེ། །འཇིགས་པ་དག་ཀྱང་འཇིགས་པར་མཛད། །ཅེས་རྡོ་རྗེ་མཁའ་འགྲོའི་
རྒྱུད་ལས་གསུངས་པ་སྲུང་འཁོར་གྱི་སྐབས་འདིར་དྲངས་ཏེ། མདུང་གི་དབྱིབས་ཞེས་པའང་
སྲུང་འཁོར་དང་འབྲེལ་བའི་ཕྱིར། སྨད་ཕུར་བུའི་དབྱིབས་ལ་བསམ་པར་སྣང་ངོ༌། །འོན་ཀྱང་
རྒྱུད་ཀྱི་དངོས་བསྟན་ནི། གོ་ཆའི་དཔའ་མོ་རྣམས་ཀྱི་ལས་ཚོགས་སྒྲུབ་པའི་དཀྱིལ་འཁོར་
ཡིན་ལ། མདུང་གི་དབྱིབས་ཀྱང་རྡོ་རྗེ་ཕག་མོ་གར་སྟབས་ཀྱིས་བཞུགས་པ་ལ་འགྲེལ་པས་
བཤད་པས་མཐའ་གཅིག་ཏུ་མ་ངེས་སོ། །དེ་ལྟར་མཁའ་འགྲོ་མ་བརྒྱད་པོ་དེ་དག་ཞལ་བཞི་
པའི་སྔགས་ལན་གཉིས་ཀྱིས་སྤྲོ་བ་ཡིན་ནོ། །
གསུམ་པ་ནི། ཡང་གནོད་མཛེས་ཀྱི་སྔགས་སུམྦྷ་ཚར་གཅིག་བརྗོད་པས། སྒོ་མཚམས་
མ་བརྒྱད་ལ་བཀའ་བསྒོས་ཤིང་བསྐུལ། དེ་རྣམས་ཉིད་དང་ཡང་སྤྲུལ་གྱི་ཚོགས་ཀྱིས་སྲིད་
གསུམ་ཕྱོགས་བཅུའི་བགེགས་ཞི་བས་འདུལ་བ་རྣམས་ཞི་བས་བཏུལ། དྲག་པོས་འདུལ་
དགོས་པ་རྣམས་བསད་པ་དང༌། བསྐྲད་པ་དང༌། བཅིངས་པ་དང༌། དབྱེ་བ་དང༌། མནན་
པ་དང༌། མེ་དང་མཚོན་ཆ་ལ་སོགས་པའི་སྦྱོར་བས་ཚར་བཅད། ཕྱོགས་བཅུའི་བགེགས་ཀྱི་
གཙོ་བོའམ་རྒྱལ་པོ་མ་ལུས་པ། ཕྱོགས་སོ་སོར་རེ་རེ་ལ་འདུས་ཏེ། ཕྱོགས་སྐྱོང་བཅུའི་རྣམ་
པར་གནས་པ་རྣམས་ཁྲོ་མོ་བཅུ་པོས་ཞགས་པས་བཅིངས་ལྕགས་ཀྱུས་སྙིང་ག་ནས་ཕུག་སྟེ། 
དབང་མེད་དུ་དྲངས་ཤིང་བཀུག་ནས། ཕྱིས་སྲུང་འཁོར་བསྒོམ་དུས་ཀྱི་རྡོ་རྗེའི་རྭ་བ་ཡང་
རྒྱུའི་ཕྱི་མཚམས་ཀྱིས་ཕྱོགས་དེར། ཧཱུཾ་བརྒྱད་ལས་གྲུབ་པའི་ཁྲོན་པ་སྟེ་འདྲུབ་ཁུང་གྲུ་གསུམ་
རྣམས་སུ་བཅུག སྟེང་གི་བགེགས་རྣམས་ཤར་གྱི་ཤར་དང༌། འོག་གི་བགེགས་རྣམས་ནུབ་ཀྱི་
ནུབ་ཏུ་འདྲུབ་ཁུང་དུ་བཅུག ། 
བཞི་པ་ནི། ཧཱུཾ་ལས་རྡོ་རྗེས་མཚན་པའི་ཕུར་བུ་སྤྲོས་པ། ཕོ་ཉ་བཅུའི་ཕྱག་ཏུ་གཏད་དེ། 

བགེགས་རྣམས་ཀྱི་སྤྱི་བོར་ཕུར་བུས་བཏབ་བོ། །ཨོཾ་གྷ་གྷ་སོགས་ལན་གསུམ་བརྗོད། འདི་
ལ་རྡོ་རྗེས་མཚན་པའི་ཕུར་བུ་ནི། རྩེ་མོ་རྡོ་རྗེ། བར་དུ་འཆང་བཟུང་སྨད་ནི་མདུང་གི་རྣམ་པ་
ཅན་ཏེ། དེ་ལ་ཁ་ཅིག་ཕུར་བུ་དབལ་ཅན་ནི་རྙིང་མ་པ་ཁོ་ནའི་ལུགས་ཡིན་པས་མི་འདོད་དེ། 
རྡོ་རྗེ་རྩེ་གཅིག་པའམ། མདུང་གི་དབྱིབས་སུ་འདོད་ཅེས་ཟེར་རོ། །དེ་ནི་རྙིང་མ་པ་ལ་སྡང་
བའི་རྣམ་འགྱུར་ཙམ་ལས་དོན་མ་གོ་བ་སྟེ། ཕུར་བུའི་དབལ་མདའ་སྒྲོ་ལྟ་བུར་བྱེད་པ་ནི། རྒྱ་
ནག་སོགས་སུ་ཕྱིས་བཅོས་པ་ལ་བརྟེན་ནས་བཟོ་སྒྲོས་འཆུགས་པ་ཡིན་པས། རྙིང་མའི་རང་
ལུགས་མིན་ཞིང༌། སྔ་རབས་པ་རྣམས་ལ་མེད་ལ། དབལ་གྲུ་གསུམ་དུ་བྱེད་པ་ནི། མདུང་གི་
དབྱིབས་དང་རྡོ་རྗེ་རྩེ་གཅིག་པའི་དབྱིབས་ཞེས་བྱ་བ་དེ་ཁོ་ན་ཡིན་ཏེ། མཚོན་ཀ་ཎཱ་ཡ་ཞེས་
བྱ་བ། བོད་སྐད་དུ་རྡོ་རྗེ་རྩེ་གཅིག་པའམ། མདུང་རིང་ལ་བལྟོས་ན་ཐུང་བའི་ཕྱིར་མདུང་ཕྱེད་
པར་གྲགས་པའི་མདུང་སོའི་དབྱིབས་དང་མཚུངས་པའི་ཕྱིར་རོ། །སྤྱིར་རྙིང་མ་བའི་ཕུར་བུ་ལ་
ཡང་ཟླུམ་པོ་དང༌། ཟུར་བཞི་དང་ཟླ་གམ་སོགས་ཡོད་ལ། འདིར་ཡང་དྲག་པོའི་ལས་ཉིད་ཀྱི་
ཕྱིར། གྲུ་གསུམ་དུ་བྱེད་དགོས་ཤིང་དེ་ནི་ཁྱེད་ཀྱང་འདོད་ལ་རག །འོན་ཀྱང་ཆུ་སྲིན་ཁ་དང༌། 
རྒྱ་མདུད་གོང་འོག་དང་བཅུང་ཞོགས་ལ་སོགས་པ་ནི། རྡོ་རྗེ་གཞོན་ནུའི་ཕུར་བུ་ལ་དེ་ཉིད་ཀྱི་
རང་ལུགས་ཡིན་པས་དགོས་མོད་{ཀྱང་[ཀྱི]། ལུགས་འདི་དག་ལ་ནི་ཡོད་ཀྱང་སྐྱོན་དུ་མི་
འགྱུར་མོད། ངེས་པར་དགོས་པ་ནི་མ་ཡིན་ནོ། །རྡོ་རྗེས་མཚན་པའི་ཕུར་བུ་དེ་ཡང་ལྷའི་ངོ་བོ་
ཡིན་མོད་ཀྱི། ཞལ་ཕྱག་གི་རྣམ་པ་ཅན་ལ་ལྷ་ཞེས་བརྗོད་པའི་དབང་དུ་བྱས་ནས་ལྷའི་ཕུར་
བུར་བྱེད་ན། ལྟེ་བ་ཡན་ཆད་ལྷ་སྐུ་དང༌། དེ་མན་ཆད་ཕུར་བུའི་དབལ་ཏེ། ལྷ་ཡང་སྒོ་མཚམས་
མ་བརྒྱད་དམ། ཁྲོ་བོ་བཅུའམ་ཁྲོ་{བོ་[མོ་]བཞིར་བསྒོམ་པ་སོགས་གང་བྱས་ཀྱང་འདྲ་ཞིང་
དོན་འགྲུབ་པ་ཡིན་ནོ། །གལ་ཏེ་སྒོ་མཚམས་མར་བྱེད་ན། གྲི་གུག་དང༌། ཐོད་པ་དང༌། ཁ་
ཊྭཱཾ་ག་འཛིན་པ་ཉིད་བཟང་གི་རང་འདྲའི་ཕུར་བུ་ཞེས་པའི་ཚིག་ལ་བརྟེན་ནས་ཐོ་བ་ཕུར་བུ་

འཛིན་པའམ། ལྕགས་ཀྱུ་ཞགས་པ་འཛིན་པ་སོགས་མི་བཟང་སྟེ་ཕྱག་མཚན་དེ་དང་དེའི་བྱ་
བ་མེད་བཞིན་དུ་རྩ་བའི་ཕྱག་མཚན་འབོར་བ་མི་རིགས་པས་སོ། །ཕུར་བུ་སྤྱི་བོར་བཙུགས་
ཤིང་བསྒྲིལ་བས་བགེགས་རྣམས་ཀྱི་ལུས་ཕལ་ཆེར་ཕུག་ཅིང༌། ཐོ་བས་བརྡུངས་པས་རིང་དུ་
ཕུག་ནས། འབྲུབ་ཁུང་གི་འོག་གི་རྡོ་རྗེའི་ས་གཞི་ལ་སྦྲགས་པར་བསམ། དེ་ཡང་བགེགས་
རྣམས་ཀྱི་ལག་པ་བཅིངས་ཤིང༌། རྐང་མགོ་གཉིས་ཀྱང་བསྣོལ་ཏེ་བཅིངས་པ་བཤང་ལམ་
གྱི་འོག་ཏུ་མནན་པའི་སྤྱི་བོར་ཕུར་བུ་བཏབ་པ་བཤང་ལམ་ནས་ཕྱུང་སྟེ། རྐང་མགོ་གཉིས་
བསྣོལ་བ་ཡང་ཕུག་པ་ལ། སྤྱི་བོ་ནས་རྐང་མཐིལ་གྱི་བར་དུ་ཕུག་པ་ཞེས་ཟེར་རོ། །དེ་ལྟར་
ཡང་མངོན་བརྗོད་བླ་མ་ལས། གསང་སྔགས་རྒྱལ་པོ་འདི་ཡི་ནི། །བགེགས་ཀུན་གྱི་ནི་ཀླད་པ་
ལ། །ལུགས་སུ་འབྱུང་དང་ཟློག་པ་ཡི། །རྡོ་རྗེ་ཕུར་བུས་དགོད་ཅིང་མནན། །ཨོཾ་གྷ་གྷ་སོགས་
དང༌། ཁྲོ་བོའི་ལྟ་བས་བལྟས་ནས་ནི། །རྡོ་རྗེ་ཕུར་བུས་གདབ་བྱ་སྟེ། །ལུགས་སུ་འབྱུང་དང་
ཟློག་པ་ཡིས། །རྡོ་རྗེའི་དངོས་གྲུབ་བློས་བརྡུང་བྱ། །ཨོཾ་བཛྲ་ཧཱུཾ་མུད་ག་ར་སོགས་གསུངས་སོ། །
དེ་ལྟར་བགེགས་ཀྱི་ལུས་ངག་ཡིད་གསུམ་བྱ་བྱེད་མེད་པར་བསྒོམ་པས། རང་གི་ལུས་ངག་
ཡིད་གསུམ་ལ་བར་ཆད་མི་འཇུག་པའི་གནད་ཡོད་ཅིང༌། འོད་གསལ་གྱི་ངོ་བོར་གྱུར་པའི་
དུས་བགེགས་ཀྱི་སྒྲིབ་པ་དག་པར་མོས་པ་དང༌། མི་བསྐྱོད་པའི་ཞིང་དུ་སྐྱེས་ནས་སངས་རྒྱས་
ཐོབ་པར་མོས་ཏེ་གནས་སྤོར་བ་ཡིན་ནོ། །དེ་ལྟར་ན་དེ་ཐམས་ཅད་ཀྱང་བདེན་མེད་སྒྱུ་མ་ལྟ་
བུར་ཤེས་བཞིན་པས། དྲག་པོའི་ལས་ལ་སྦྱོར་བ་ཡིན་ཏེ། མངོན་བརྗོད་ལས། མི་གསོད་
གསོད་པ་མེད་པ་ཡིན། །གང་གི་རང་སེམས་ཐུལ་བ་ཡིས། །བདག་གི་སེམས་ནི་བཅིངས་པ་
ཡིན། །གང་ལ་གང་གིས་གསོད་པ་ཡོད། །ཅེས་འབྱུང་བ་དང༌། བྱམས་པའི་གོ་ཆ་བགོས་པ་
དང༌། །སྙིང་རྗེ་ཆོས་ཀྱི་གོ་ཆ་ཡིན། །ཤེས་རབ་མཚོན་ཆར་ལྡན་པ་ཡིས། །ཉོན་མོངས་བདུད་
རྣམས་བཟློག་པར་བྱ། །བཀའ་ཡི་འཁོར་ལོ་བསྲུང་བ་ཆེ། །ཕུར་བུས་བགེགས་མེད་དངོས་

གྲུབ་འགྱུར། །ཞེས་གསུངས་ཏེ། འདིར་ཕུར་བུས་འདེབས་པ་དང༌། སྔར་ཕོ་ཉ་སྤྲོ་བ་དང་
བགེགས་དགུག་པ་དང༌། འོག་ཏུ་མཚམས་བཅིང་བ་ཐམས་ཅད་ལ་རང་རང་གི་བྱ་བྱེད་ལས་
གསུམ་བདེན་མེད་སྒྱུ་མ་ལྟ་བུར་སྒོམ་པ་ནན་གྱི་གསལ་འདེབས་ཤིང༌། དེ་ལྟར་མ་རྟོགས་
པའི་སེམས་ཅན་ལ་བྱམས་སྙིང་རྗེ་དུམ་ཙམ་རེ་གསལ་འདེབས་དགོས་ཏེ། འགུགས་པ་དང༌། 
ཕུར་གདབ་ཀྱི་སྐབས་ལ་སེམས་ཅན་ལ་སྙིང་རྗེ་རྒྱུ་མཚན་དུ་བྱས་ནས། བར་གཅོད་བགེགས་
ལ་ཞེ་སྡང་ཆེན་པོའི་གསལ་ཉམས་དང༌། སྒྱུ་མའི་རྣམ་རོལ་གྱི་ཚུལ་དུ་ཤེས་པའི་སྒོ་ནས་ཁོང་
གྲོལ་བར་བྱས་ཏེ་ལས་ལ་སྦྱོར་བ་དགོས་པས། ཕུར་གདབ་ཀྱི་ཚེ་ཞེ་སྡང་གི་གཟུགས་བརྙན་
དུ་ཤར་བ་ཞིག་ནི་ངེས་པར་དགོས་སོ། །དེ་བས་ན་དེ་ལྟ་བུའི་སྙིང་རྗེ་དང་ཞེ་སྡང་ཡང་མི་
འགལ་ཞིང༌། དེ་ཉིད་སྟོང་པའི་རང་བཞིན་དུ་ཤེས་པའི་བློ་གྲོས་དང་ལྡན་པའི་སྒྲུབ་པ་པོས་
ཕུར་བུས་གདབ་པ་སོགས་བྱའོ། །ལྔ་པ་ནི་རྩ་རྒྱུད་ལས། རྭ་བ་རྣམས་ནི་ཕྱོགས་སུ་དགོད། །
འོག་ཏུ་མཚོན་ཆ་དགོད་པར་བྱ། །འཁོར་ལོ་གནས་པའི་བདག་ཉིད་མཉམ། །སྟེང་དུ་མདའ་
ཡི་དྲ་བ་བྱ། །མཁའ་སྤྱོད་དུ་ནི་གུར་བྱ་སྟེ། །དེ་དག་གིས་ནི་གོ་ཆར་འགྱུར། །དེ་ལྟར་གོ་བགོས་
སུམ་ཅུ་ནི། །རྩ་གསུམ་བས་ཀྱང་འཇིག་མི་ནུས། །ཞེས་གསུངས་ཤིང༌། མངོན་བརྗོད་ལས་
ཀྱང༌། ཕྱོགས་བཅུའི་སྲིད་རྩེའི་བར་དུ་ནི། །འོད་ཟེར་འཕྲེང་བ་སྤྲོ་བར་བྱ། །འོད་དེ་བལྟས་
ནས་དེ་འོག་ཏུ། །དྲ་བ་རྭ་བ་དེ་བཞིན་ཏེ། །རྡོ་རྗེ་ས་སོགས་བྱིན་གྱིས་བརླབ། །བླ་བྲེ་མདའ་ཡི་
དྲ་བ་དང༌། །རྡོ་རྗེ་མེ་ནི་རབ་བསྐོར་བ། །ཕྱི་རོལ་རིང་ནས་དགོད་པར་བྱ། །ཞེས་གསུངས་སོ། །
དེས་ན་སྣ་ཚོགས་རྡོ་རྗེ་ཧཱུཾ་ཡིག་དང་བཅས་པ་ལས་འོད་ཟེར་འཕྲོས་པ། འོད་ཟེར་གྱི་རྩེ་མོ་
ལས་རྡོ་རྗེ་སོགས་སྤྲོས་ནས། སྲུང་བའི་འཁོར་ལོ་དྲུག་པོ་དག་བཀོད་ནས་ཕྱོགས་བཅིང་བར་
བྱ་སྟེ། འོག་ཏུ་སྣ་ཚོགས་རྡོ་རྗེའི་རང་བཞིན་གྱི་ས་གཞི། དམིགས་པ་གསལ་ན་དབང་ཆེན་གྱི་
དཀྱིལ་འཁོར་ལ་རེག་པ་ཙམ། ཁོར་ཡུག་ཏུ་རྡོ་རྗེའི་རྭ་བ་སྟེ་ལྕགས་རི་ཁ་དོག་མཐིང་ཀ །རྒྱ་

ཆེ་ཞིང་དཔངས་མཐོ་བ་སྟེ། དམིགས་པ་གསལ་ན་རྒྱ་ཁོར་ཡུག་གི་རིའི་ཚད་ཙམ། དཔངས་
སུ་དཔག་ཚད་བརྒྱད་ཁྲི་ལ་སོགས་པའོ། །དེའི་སྟེང་དུ་རྡོ་རྗེའི་གུར་ལྕགས་རི་ལ་ཁ་གཅོད་
བཏབ་པ་ལྟ་བུ། ལྕགས་རི་དང་འབྲེལ་མཚམས་ཀྱི་རྒྱ་ལྕགས་རི་དང་མཚུངས་པ་ལ། སྟེང་དུ་
ཕྱི་དབྱིབས་གྲངས་ཇི་ལྟར་འོས་པའི་བང་རིམ་ཟླུམ་པོ་འདྲ་བ། དེའི་དབུས་ཀྱི་སྟེང་དྲིལ་བུའི་
ལྟོ་བའི་དབྱིབས་སམ། ཟླུམ་པོ་དབུས་འབུར་འབུར་པོར་གྱུར་པ་བསྒོམ་དགོས་པས་གུར་
མཆོད་རྟེན་གྱི་དབྱིབས་ཞེས་ཟེར་བ་དཔངས་ཤིན་ཏུ་མཐོ་བར་བསྒོམ་པ་ཡིན་ཏེ། དམིགས་
པས་གསལ་ཐེབས་ན་ཚངས་པའི་འཇིག་རྟེན་ལ་ཐུག་པའམ་དཔག་ཚད་བརྒྱད་ཁྲི་ལ་སོགས་
པའི་དཔངས་སོ། །རྭ་གུར་གྱི་ནང་གུར་དང་རྭ་བའི་མཚམས་ལ་རྡོ་རྗེའི་དྲ་བས་ཁེབས་པར་
བྱས་པ་ནི་རྡོ་རྗེའི་བླ་རེའོ། །རྡོ་རྗེའི་རྭ་བ་གུར་དང་བཅས་པའི་ཕྱི་རོལ་རྭ་གུར་ལ་མ་རེག་པ་
ཉིད་དུ་རྡོ་རྗེའི་འཕྲེང་བ་ཁོ་ན་བསྣོལ་བའི་དྲ་བ་དང༌། དེའི་གྲྭ་མིག་རེ་རེའི་ཟུར་བཞི་ནས་སྐྱེས་
པའི་རྡོ་རྗེ་རྩེ་ལྔ་པའི་མདེའུ་ཅན་གྱི་མདའ་མདེའུ་བསྣོལ་ཞིང་སྦྲེལ་བ་ཁོ་ནའི་དྲ་བ། རྒྱུ་རྡོ་རྗེའི་
རང་བཞིན་ཁ་དོག་སྣ་ཚོགས་པ་རིམ་པ་མང་བོ་ཅན་མདེའུ་ཕྱི་ལ་བསྟན་པ། མདའ་དྲ་དེའི་ཕྱི་
རོལ་འོག་གི་ས་གཞི་ལ་འོབས་རྒྱ་ཆེ་ཞིང་གཏིང་ཟབ་པས་ཁོར་ཡུག་ཏུ་བསྐོར་བའོ། །དེའི་ཕྱི་
རོལ་དུ་ཟེར་ཡང་རྡོ་རྗེའི་ས་གཞི་རྭ་གུར་མདའ་དྲ་རྣམས་ལས་འབར་ཞིང་སྐྱེས་པ་ཡིན་ལ། དེ་
ལས་ཕྱི་རོལ་དུ་མེ་ལྕེ་རིང་དུ་འབར་བའི་ཕྱིར་ལྷག་པོ་རྣམས་ཕྱི་རོལ་དུ་ཡོད་པ་སྟེ་ཁ་དོག་སྣ་
ལྔ་པའི་མེ་དཔུང་ཆེན་པོ་རིང་དུ་འབར་བས་བགེགས་རྣམས་སྲེག་པར་བྱེད་པའོ། །
སྔགས་ཚན་དྲུག་པོ་ལན་གསུམ་གསུམ་བརྗོད་དེ། དང་པོ་སྤྲུལ། གཉིས་པས་བྱིན་གྱིས་
བརླབས། གསུམ་པས་བརྟན་པར་བྱས་པའོ། །དེ་ནས་ཁྲོ་མོས་ཕྱོགས་བཅིང་བ་ནི། ཕོ་ཉ་མོ་
སྤྲུལ་པ་ཡང་སྤྲུལ་དཔག་ཏུ་མེད་པ་དང༌། བཅས་པས་སྲུང་པ་པོའི་ཚུལ་གྱིས་བཞུགས་པ་ཡིན་
པ་ལས། རྡོ་རྗེའི་དྲ་མིག་ནས་ལུས་ཕྱེད་ཕྱིར་ཐོན་པར་བྱེད་པ་ནི་བླ་མའི་མན་ངག་གོ །དེ་

ཡང་གཞུང་ལས། ཕུར་སོགས་བྱ་ཞེས་གསུངས་པའི་སོགས་ཁོངས་ནས་ཕྱོགས་བཅིང་པ་འདི་
རྣམས་བསྟན་པ་ཡིན་ནོ། །དེ་བཞིན་དུ་བགེགས་དགུག་པ་ཡང༌། སྤྲོས་ནས་ཞེས་པའི་ཚིག་
ཟུར་གྱིས་འཕངས་སོ། །དེ་ཡང་ན་ད་ལས་སྣ་ཚོགས་རྡོ་རྗེའི་བར་དུ་སྤྲུལ་ཞིང༌། ཁྲོ་མོ་སྤྲོ་བ་ནི་
བདག་སྲུང་ཡིན་ལ། ཕུར་བུས་གདབ་པ་ནི་རྣལ་འབྱོར་སྲུང་བ། ཕྱོགས་བཅིང་བ་ནི་གནས་
སྲུང་བའོ། །སྲུང་བའི་འཁོར་ལོའི་དགོས་དོན་གྱི་གཙོ་བོ་ནི་བར་ཆད་སྲུང་བ་ཡིན་ལ། སྦྱང་
བྱ་སྦྱོང་བྱེད་ནི། གཞི་འཁོར་བའི་དུས་ན་ཇི་ལྟར་འདོད་པའི་སྲིད་པར་སྐྱེ་བ་ལེན་པ་ལ་བར་དུ་
གཅོད་པ་དང༌། དེ་དག་གི་ཚེ་དང་ལོངས་སྤྱོད་ལ་བར་ཆད་མི་འབྱུང་བའི་རྒྱུ། ཁྱད་པར་ཅན་
གྱི་ལས་གསོག་པ་{སྦྱོང་[སྤྱོད་]ལ། སྦྱངས་འབྲས་ནི། དངོས་གཞི་སངས་རྒྱས་ཀྱི་མཛད་
པ་རྣམས་ལ་བར་དུ་གཅོད་པའི་བདུད་བཅོམ་པ་སྟེ། སྒྲིབ་གཉིས་བག་ཆགས་དང་བཅས་པ་
སྤངས་པའོ། །དེ་ཡང་སྣ་ཚོགས་རྡོ་རྗེ་ཧཱུཾ་དང་བཅས་པ་ནི་ཡེ་ཤེས་ལྔའི་བདག་ཉིད་ཀྱི་ཕྱིར་
ཉོན་མོངས་པའི་བདུད་འཇོམས་པ་དང༌། ཕོ་ཉ་རྣམས་སྤྲོ་བས་ནི་ཕུང་པོའི་བདུད་འཇོམས་པ་
དང༌། ཕུར་བུས་འདེབས་པ་ནི་འཆི་བདག་གི་བདུད་འཇོམས་པ་དང༌། ཕྱོགས་བཅིང་བས་
ནི་ལྷའི་བུའི་བདུད་འཇོམས་པའོ། །རྫོགས་རིམ་སྨིན་ཚུལ་ནི་ཕྱོགས་སྐྱོང་བཅུ་ལ་ཕུར་བུས་
བཏབ་པས་རླུང་བཅུའི་གེགས་འཇོམས་པ་དང༌། ཕྱོགས་བཅིང་བ་དྲུག་ནི། ཁམས་དྲུག་ལ་
བརྟེན་པའི་གེགས་དང་གོལ་ས་སེལ་བ་ཡིན་ནོ། །
གཉིས་པ་དངོས་གཞི་དཀྱིལ་འཁོར་གྱི་འཁོར་ལོ་བསྒོམ་པ་ལ་རྟེན་གྱི་དཀྱིལ་འཁོར་
བསྒོམ་པ་དང༌། བརྟེན་པའི་དཀྱིལ་འཁོར་བསྒོམ་པའོ། །དང་པོ་ནི། བློ་དང་ལྡན་པས་
མཁའ་དབྱིངས་སུ། །འབྱུང་བ་ཐམས་ཅད་འདུས་པ་ལས། །ཇི་ལྟར་སྣ་ཚོགས་གཞིར་གྱུར་པ། །
འབྱུང་བ་བཞི་ནི་རྣམ་པར་བསྒོམ། །དེ་ཡི་རིམ་པ་འདི་ཡིན་ཏེ། །བ་ལང་གནས་དང་སྟེང་ལྡིང་
དང༌། །ལྷག་མ་སྐམ་རྩ་དེ་ནས་ནི། །དུང་ཆེན་པོ་ཡི་ངོ་བོ་དང༌། །མི་ཕྱེད་པ་དང་ཞེས་གསུངས་

ཏེ། །འདི་ཡང་དང་པོ་སྦྱོར་བའི་སྔོན་དུ་འགྲོ་བའི་ཡན་ལག་ཡིན་པས་དེའི་ཁོངས་སུ་གཏོགས་
མོད་ཀྱང༌། དང་སྦྱོར་ཆ་ཚང་བ་ཡིན་པ་ལ་འདི་དག་མི་དགོས་པ་ཡང་ཡོད་ཅིང༌། འབྱུང་བཞི་
རི་རབ་ཙམ་གྱི་ཆོག་པའང་ཡོད་པ་སོགས་རྒྱུ་མཚན་འགའ་ཞིག་གི་ཕྱིར། དང་སྦྱོར་གྱི་ནང་དུ་
མ་བསྡུས་པའོ། །
འདི་ལ་དབྱེ་ན། རང་བཞིན་གྱི་ཡན་ལག་རྒྱུའི་ཡན་ལག་གནས་ཀྱི་ཡན་ལག་ངོ་བོའི་
ཡན་ལག་སྟེ་བཞིའོ། །དང་པོ་ནི། མཁའ་དབྱིངས་སུ་ཞེས་བསྟན་ཏེ་ཆོས་འབྱུང་ངོ༌། །གཉིས་
པ་ནི། །འབྱུང་བ་ཐམས་ཅད་ཅེས་སོགས་ཏེ། འབྱུང་བཞི་ལུགས་ཟློག་རི་རབ་དང་བཅས་
པའོ། །གསུམ་པ་ནི། ཇི་ལྟར་སྣ་ཚོགས་སོགས་ཏེ། འབྱུང་བཞི་ལུགས་འབྱུང་རི་རབ་དང་
བཅས་པའོ། །དེའི་རྗེས་སུ་བ་ལང་གནས་སོགས་ནི་ཡན་ལག་དེ་གཉིས་ཀར་ལ་འཇུག་པའི་
རྒྱས་བཤད་དོ། །བཞི་པ་ནི། མི་ཕྱེད་པ་དང་ཞེས་པ་སྟེ་གཞལ་ཡས་ཁང་ངོ༌། །དེ་ཡང་བློ་དང་
ལྡན་པ་སྒྲུབ་པ་པོས་འདི་ལྟར་བསམ་པར་བྱ་སྟེ། སྲུང་བའི་འཁོར་ལོའི་ནང་རབ་ཏུ་ཡངས་
པར་ནམ་མཁའི་ཁམས་ཀྱི་རང་བཞིན་ཆོས་འབྱུང་ཕྱི་དཀར་ལ་ནང་དམར་བ། རྩ་བ་ཕྲ་བ་
ཐུར་བསྟན། གདེངས་ཀ་ཆེ་བ་གྱེན་དུ་བསྟན་པ། དེའི་དབྱིངས་ཏེ་ནང་དུ་ས་ཆུ་མེ་རླུང་སྟེ་
འབྱུང་བ་བཞིའི་དཀྱིལ་འཁོར་དང༌། དེ་རྣམས་ཉིད་དང་ཚོགས་པ་གཅིག་པའི་མཁའ་ཁམས་
མཚོན་བྱེད་རི་རབ་སྟེ། འབྱུང་བ་སྔ་མ་རྣམས་ཐམས་ཅད་འདུས་ཤིང་འདྲེས་པ་ལས། འབྱུང་
བ་བཞི་པོ་ལུགས་འབྱུང་སླར་ཡང་རྣམ་པར་བསྒོམ་པར་བྱ་སྟེ། རླུང་མེ་ཆུ་ས་རྣམས་བརྩེགས་
པའོ། །འབྱུང་བཞི་རི་རབ་དང་བཅས་པ་རྣམས་ཀྱང་རང་རང་གི་ས་བོན་ཡཾ་རཾ་བཾ་ལཾ་སུཾ་རྣམས་
ལས་བསྐྱེད་དགོས་ཤིང༌། ས་བོན་དེ་རྣམས་སྒྲོལ་མ་ལ་སོགས་པ་ལྷ་མོ་བཞི་དང༌། རྡོ་རྗེ་
དབྱིངས་ཀྱི་དབང་ཕྱུག་མའི་ངོ་བོའོ། །འབྱུང་བ་བཞི་པོ་དེ་ཡང་གང་གི་གཞིར་གྱུར་པ་ཡིན་ཞེ་
ན་ཇི་ལྟར་སྣ་ཚོགས་པ་སྟེ། ཤར་ཤེལ་བྱང་གསེར་ནུབ་པདྨ་རཱ་ག་ལྷོ་བཻཌཱུརྱ་སྟེ་ཁམས་དང་ཁ་

དོག་སྣ་ཚོགས་པ་འདུས་པའི་རི་རབ་ཀྱི་གཞིའམ་གདན་དུ་གྱུར་པའོ། །འབྱུང་བ་དེ་དག་ཀྱང་
ཇི་ལྟ་བུ་ཞེ་ན། འདི་བསྐྱེད་པའི་གོ་རིམ་གྱི་རིམ་པ་ནི་འདི་ཡིན་ཏེ། བ་ལང་གནས་ནི་རྒྱ་སྐད་
དུ་གོ་བ་སྟེ་ས་དང༌། མེ་ཏོག་ལ་སོགས་པ་སྟེང་དུ་ལྡིང་བ་ཆུ་དང༌། ལྷག་མ་སྟེ་གཞན་མ་སྟེ་
གཞན་ཡང་སྐམ་པར་བྱེད་པ་སྟེ་མེ་དང༌། རྩ་ན་གནས་པ་རླུང་སྟེ། དེ་ནས་ནི་དེའི་རྗེས་སུ་དུང་
ཆེན་པོ་ནི་བདེ་བ་ཆེན་པོའི་བརྡས་བསྟན་པ་རི་རབ་ནི་དཀྱིལ་འཁོར་གྱི་གདན་ནམ་གནས་ཀྱི་
ངོ་བོར་བྱའོ།། དེའི་སྟེང་དུ་ནི་མི་ཕྱེད་པ་སྟེ་སྣ་ཚོགས་རྡོ་རྗེའི་ལྟེ་བ་ལ་གནས་པའམ། རྡོ་རྗེའི་
རང་བཞིན་ཉིད་ཀྱི་ཕྱིར་གཞལ་མེད་ཁང་པའོ། །འདིར་མཁས་པ་ཆེན་པོ་འགའ་ཞིག ཇི་ལྟར་
སྣ་ཚོགས་ཞེས་པས་གཞལ་མེད་ཁང་བསྟན་ཞིང༌། མི་ཕྱེད་ཅེས་པས་ཀྱང་བསྟན་ནོ་གསུང་ན། 
དེའི་རིམ་པ་ཞེས་སོགས་རྒྱས་བཤད་ཀྱི་སྐབས་ལ་རི་རབ་ཡོད་པས། དེའི་ཞེས་པའི་དོན་སྔ་
མ་ལ་སྙེགས་མཚམས་ཡོད་དགོས་པ་ལས། རི་རབ་སྟོན་བྱེད་གཞན་མེད་པས་དེ་ལྟར་འཆད་
པ་མི་ལེགས་སོ། །
གཞུང་གི་དངོས་བསྟན་འདི་ལ་འབྱུང་བཞིའི་གོ་རིམ་ལུགས་ཟློག་ཁོ་ན་གསུངས་ན། བླ་
མའི་མན་ངག་ལས་ནི། ལུགས་ཟློག་དེ་རྒྱུའི་འབྱུང་བཞི་ལ་སྦྱོར་ཞིང༌། འབྲས་བུའི་འབྱུང་བཞི་
ལུགས་འབྱུང་དུ་བཞེད་དོ། །འབྱུང་བཞི་ལན་གཅིག་ལས་མི་བསྐྱེད་ན། བསྐྱེད་པའི་གོ་རིམ་
ལུགས་ཟློག་ཁོ་ན་བྱེད་དགོས་པར་མངོན་ཞིང༌། སྟེང་འོག་མཐའ་གཅིག་ཏུ་མི་ངེས་པར་
འདུག་ཀྱང༌། མས་རིམ་གྱིས་གསལ་འདེབས་པ་ཉིད་གཙོ་ཆེ་བར་མངོན་ནོ། །དེ་དག་གི་
མཚོན་དོན་བཤད་པ་ལ། རྣམ་གྲངས་ཀྱི་དག་སྦྱོར་དང་དཀྱུས་ཀྱི་དག་སྦྱོར་རོ། །དང་པོ་ལ་
ཆོས་འབྱུང་གི་དག་པ་དང༌། འབྱུང་བཞི་ལས་གཞལ་ཡས་ཁང་འགྲུབ་པའི་དག་སྦྱོར་འཕྲོས་
དང་བཅས་པའོ། །དང་པོ་ནི་ཆོས་འབྱུང་ཕྱི་དཀར་བ་ནི། དྲི་མས་མ་གོས་པའི་ཕྱིར་སྟོང་ཉིད། 
ནང་དམར་བ་ནི་སེམས་ཅན་ལ་རྗེས་སུ་ཆགས་པའི་ཕྱིར་སྙིང་རྗེའམ་བདེ་བ། ཟུར་གསུམ་ནི་

སྟོང་པ་ཉིད་དང་མཚན་མ་མེད་པ་དང་སྨོན་པ་མེད་པའི་ཡེ་ཤེས། འོག་གི་ཟུར་ནི་རྣམ་པར་
ཐར་པའི་སྒོ་འདུས་མ་བྱས་པ། གང་ལ་དམིགས་ན་ཡོན་ཏན་གོང་ནས་གོང་དུ་འཕེལ་བ་ཐོབ་
པའི་ཕྱིར་གདེངས་ཀ་གྱེན་དུ་རྒྱས་པའོ། །དེ་ལྟ་བུའི་སྟོང་ཉིད་སྙིང་རྗེ་གཉིས་སུ་མེད་པ་ལས་
སངས་རྒྱས་ཀྱི་ཡེ་ཤེས་ཐམས་ཅད་འབྱུང་བའི་ཕྱིར། དེའི་དབུས་སུ་དཀྱིལ་འཁོར་བསྒོམས་
པ་ཡིན་ལ། དེ་ནི་དབྱིངས་དང་ཡེ་ཤེས་ཀྱི་དག་པ་སྟེ། སྦྱངས་གཞི་དང་སྦྱངས་འབྲས་ཀྱི་དབང་
དུ་བྱས་པའོ། །སེམས་ཅན་སྐྱེ་བའི་གནས་སྣོད་ཀྱི་འཇིག་རྟེན་ཡང་ཆོས་འབྱུང་འདིས་སྦྱོང་
བར་བྱེད་དེ། སེམས་ཅན་སྤྱི་མཐུན་གྱི་གནས་སྣོད་ཀྱི་འཇིག་རྟེན་ནི་མི་དང་འདོད་ལྷ་སོགས་
གླིང་བཞི་པའི་འཇིག་རྟེན་ནས། བསམ་གཏན་གཉིས་པ་སོགས་འོག་མིན་པའི་བར་དུ་སྟེང་
ནས་སྟེང་དུ་རྒྱ་ཇེ་ཆེར་སོང་བ་གདེང་ཀ་རྒྱས་པས་མཚོན་ཞིང༌། མངལ་སྐྱེས་དང་སྒོང་སྐྱེས་
ཀྱིས་ལུས་འགྲུབ་པའི་གནས་སྐྱེ་གནས་ཀྱི་མདོག་དབྱིབས་དང་མཚུངས་པའི་ཆོས་འབྱུང་གི་
གནས་དང༌། སྒོང་སྐྱེས་ཉིད་ལ་སྒོ་ངའི་མདོག་དབྱིབས་དང༌། སྐྱེ་གནས་གཞན་གཉིས་ཀྱི་ཡང་
སྐྱེ་བ་ལེན་པའི་གནས་ནི་ཆོས་འབྱུང་ཉིད་དང༌། ཕྱི་དཀར་ནང་དམར་ནི་གཤེར་དང་དྲོད་དམ་
གསལ་བ་དང་བདེ་བའི་ཆ་ཡིན་ལ། དེ་ལས་སྐྱེ་གནས་བཞིའི་སེམས་ཅན་འབྱུང་བ་ནི་ཆོས་
འབྱུང་དེར་དཀྱིལ་འཁོར་བསྒོམ་པས་སྦྱོང་སྟེ། སྦྱང་བྱ་དང་སྦྱར་བའོ། །གཉིས་པ་ནི། ཆོས་
འབྱུང་ནི་མའི་ལུས་དག་པར་བྱེད་ཅིང༌། འབྱུང་བཞི་ལུགས་ཟློག་ནི་ཕ་མའི་དབང་པོ་གཉིས་
ཕྲད་པ་ལས་སྲ་བའི་རེག་པ་སའི་ཁམས་དང༌། གཤེར་བའི་རེག་པ་ཆུའི་ཁམས་དང༌། །དྲོ་བའི་
རེག་པ་མེའི་ཁམས་དང༌། ཐིག་ལེ་གཡོ་བ་རླུང་གི་ཁམས་དང༌། རི་རབ་ནི་ཁམས་འཕོས་པའི་
བདེ་བ་ནམ་མཁའི་ཁམས་རྣམས་སྦྱོང་ངོ༌། །འབྱུང་བཞི་ལུགས་འབྱུང་ནི། དེའི་རྗེས་སུ་མངལ་
དུ་ཆགས་པའི་སེམས་ཅན་གྱི་ལུས་དེ་ནི། རླུང་གིས་འཕེལ་བར་བྱེད། མེས་སྨིན་པར་བྱེད། 
ཆུས་སྡུད་པར་བྱེད། བསྡུས་པ་དེ་ཡང་སས་སྲ་བར་བྱེད། ནམ་མཁས་ནི་འཕེལ་བ་ལ་སོགས་

པ་དེ་ཐམས་ཅད་ཀྱི་གོ་སྐབས་སྦྱིན་པར་བྱེད་དེ། དེ་ལས་ལུས་ཡོངས་སུ་རྫོགས་པ་གྲུབ་ཅིང་
བཙས་པ་ནི་གཞལ་ཡས་ཁང་གིས་སྦྱོང་བར་བྱེད་དེ། ལུས་ཀྱི་ཆ་ཤས་སོ་སོ་དང་གཞལ་ཡས་
ཁང་གི་ཆ་སོ་སོ་སྦྱོར་ཚུལ་ནི་ལུས་དཀྱིལ་གྱི་སྐབས་བཞིན་ནོ། །ལུས་འབྱུང་བ་ལྔའི་དྭངས་མ། 
སེམས་ཉོན་མོངས་དུག་ལྔ་དང༌། དེའི་བྱེད་པ་ལས་སྐྱེ་བ་གཞན་གྱི་གནས་ལུས་ལོངས་སྤྱོད་
ཐམས་ཅད་ས་བོན་གྱི་ཚུལ་དུ་འཕེན་པ་ནི། མངོན་བྱང་ལྔ་དང༌། དཀྱིལ་འཁོར་གྱི་ལྷ་ཚོགས་
བསྐྱེད་པ་དང༌། མཆོད་པ་དང་ཉེར་བསྡུའི་བར་གྱིས་སྦྱོང་ངོ༌། །ཕྲུགས་གཅིག་པོ་འདི་ལ་
སྦྱངས་འབྲས་དང་སྦྱར་བ་ནི་མ་མཐོང་ཞིང་མ་ཐོས་སོ། །གཉིས་པ་དཀྱུས་ཀྱི་དག་སྦྱོར་ནི། 
སྐབས་འདིའི་ཆོས་མཚུངས་སྦྱོར་བའི་གཙོ་བོ་སྟེ། དེ་ལ་ཆོས་འབྱུང་ནི་སྦྱང་བྱ་སྣོད་ཀྱི་འཇིག་
རྟེན་འཆགས་པའི་གཞི་ནམ་མཁའི་ཁམས་སྦྱོང་བྱེད་ཡིན་ལ། འབྱུང་བ་བཞི་རི་རབ་དང་
བཅས་པའི་ས་བོན་ལཾ་བཾ་རཾ་ཡཾ་སུཾ་རྣམས་ནི། སྣོད་ཀྱི་འཇིག་རྟེན་འཆགས་པར་འགྱུར་བའི་
རྒྱུའི་གཙོ་བོ་སེམས་ཅན་སྤྱི་མཐུན་གྱི་བག་ཆགས་དེ་སྦྱོང་བར་བྱེད་ལ། དངོས་སུ་ནི་བག་
ཆགས་དེའི་ཆ་ཤས་ཅིག་སྒྲུབ་པ་པོ་རང་ཉིད་ལ་ཡོད་པ་དེ་སྦྱོང་བར་ཡང་ནུས་སོ། །འབྱུང་བཞི་
རི་རབ་ལུགས་ཟློག་ནི་ནམ་མཁའ་སྟོང་པ་ལ་ཁམས་ལྔའི་རྡུལ་ཕྲན་ཀུན་ཏུ་ཁྱབ་པའི་ཚུལ་
གྱིས་གནས་པ་དེ་སྦྱོང་བར་བྱེད་ལ། དེ་དག་ཀྱང་ཤིན་ཏུ་ཕྲ་བ་ནམ་མཁའི་རྡུལ་ནི། དེ་བས་
ཅུང་ཟད་རགས་པ་རླུང་རྡུལ་ལ་བརྟེན། དེ་ནི་མེ་རྡུལ་དང༌། དེ་ནི་ཆུ་རྡུལ་དང༌། དེ་ཡང་དེ་བས་
རགས་པ་ས་རྡུལ་ལ་བརྟེན་ནས་གནས་ཏེ། གང་ཡང་ཕྱོགས་ཐམས་ཅད་དུ་ཁམས་ལྔ་འབྲལ་
མི་ཤེས་པའི་ཚུལ་གྱིས་གནས་སོ། །འདིར་རི་རབ་ནི་ནམ་མཁའི་ཁམས་ཀྱི་རྡུལ་མཚོན་ནོ། །
དེ་ལ་ཆོས་འབྱུང་ནམ་མཁའ་རང་ཡིན་ལ། འདི་མཁའ་ཁམས་ཀྱི་རྡུལ་དང་སྦྱོར་དགོས་པའི་
ཁྱད་པར་ཕྱེད་པར་བྱའོ། །དེ་ལ་མཁའ་ཁམས་ནི་འབྱུང་བ་ཀུན་གྱི་གྲོགས་ཡིན་པའི་ཕྱིར་ཁ་
དོག་བཞི་འདུས་པར་བྱས་ལ། བདེ་བའི་ལོངས་སྤྱོད་ལ་འབྲལ་བར་མི་ནུས་པའི་སེར་སྣ་

འབྱུང་བའི་ཕྱིར། བདེ་བའི་རང་བཞིན་གྱི་ཐིག་ལེ་དང་དེ་སེར་སྣ་རིན་ཆེན་འབྱུང་ལྡན་གྱི་རང་
བཞིན་ཏེ་ཁ་དོག་སེར་པོའོ། །ཡང་གཟུགས་སྒྲ་དྲི་རོ་རེག་བྱ་སྟེ་འབྱུང་གྱུར་གྱི་རྡུལ་ལྔ། ས་ཆུ་
མེ་རླུང་ནམ་མཁའ་སྟེ་འབྱུང་བའི་རྡུལ་ལྔ་ལས། སྒྲའི་རྡུལ་ནི་ནམ་མཁའི་རྡུལ་ཉིད་དང་ངོ་
བོའི་སྒོ་ནས་དབྱེ་བ་མེད་ལ། ལྷག་མ་རྡུལ་བརྒྱད་པོ་རྣམས་ནི། ནམ་མཁའ་ལས་བྱུང་ཞིང་
ནམ་མཁའ་ལ་ཐིམ་པ་མཚོན་བྱེད་དུ། ནམ་མཁའི་རང་བཞིན་གྱི་རི་རབ་ལ་རྩེ་མོ་བརྒྱད་པ་
ཡིན་ནོ། །གཞན་ལས་སྒྲ་རྡུལ་རྒྱུན་མེད་དུ་བཤད་ཀྱང༌། སྔགས་ཀྱི་ཐེག་པ་འདིར་རྒྱུན་ཅན་དུ་
བྱེད་དགོས་ལ། ལྕོག་བརྒྱད་བྱ་བ་རིའི་རྩེ་མོ་བརྒྱད་དོ། །འབྱུང་བཞི་རི་རབ་དེ་རྣམས་གཅིག་
ཏུ་འདྲེས་པ་ནི། འཆགས་པའི་བསྐལ་པ་ལ་བབ་པ་ན། རླུང་གཡོས་ཏེ་སྔར་གྱི་རྡུལ་དེ་རྣམས་
དཀྲུགས་ཤིང༌། རླུང་གི་ཁམས་རྣམས་ཕྱོགས་གཅིག་དང་མེའི་ཁམས་རྣམས་ཀྱང་ཕྱོགས་
གཅིག་སོགས་རིགས་མཐུན་སྡེབས་མཐུན་སྡེབས་སུ་གྱུར་པ་ཞིག་ཡོད་པ་དེ་སྦྱོང༌། འབྱུང་
བཞི་ལུགས་འབྱུང་རི་རབ་དང་བཅས་པ་སྒོམ་པ་ནི། འཇིག་རྟེན་གྱི་ཁམས་ལ་འབྱུང་བཞིའི་
དཀྱིལ་འཁོར་རི་རབ་སོགས་རི་དགུ་མཚོ་བརྒྱད་གླིང་བཅུ་གཉིས་ལ་སོགས་པ་སྣ་ཚོགས་པ་
གྲུབ་པ་དེ་སྦྱོང་བར་བྱེད། དེ་ཡང་དཀྱིལ་འཁོར་བཞི་པོ་ལ་ཕྱི་དབྱིབས་ཉིད་ཟླ་གམ་ནས་གྲུ་
བཞིའི་བར་དུ་བསྒོམ་པའམ། ཡང་ན་ཐམས་ཅད་དབྱིབས་ཟླུམ་པོ་དབུས་སུ་མཚན་མ་ཟླ་
གམ་ནས་གྲུབ་བཞིའི་བར་དུ་སོ་སོའི་རྟགས་ཀྱི་མཚན་པར་བསྒོམས་ཀྱང་མི་རུང་བ་མེད་དེ། 
གང་ལྟར་ཡང་རླུང་གི་དཀྱིལ་འཁོར་གྱི་མཐའ་ལ་དུ་བ་ལྟ་བུ་འོད་ཟེར་ནག་པོའི་འཕྲེང་བས་
དཀྲིགས་པ་དང༌། མེ་དཀྱིལ་གྱི་མཐའ་ལ་མེ་ལྕེ་འབར་བས་དཀྲིགས་པ་དང༌། ཆུ་དཀྱིལ་གྱི་
མཐའ་ལ་འོད་ཟེར་དཀར་པོས་ཁྱབ་པ་དང༌། ས་དཀྱིལ་གསེར་གྱི་རང་བཞིན་གྱི་མཐའ་ལ་
འོད་ཟེར་སེར་པོས་བསྐོར་བའོ། །འདི་དག་ལ་དཀྱིལ་འཁོར་གསུམ་གྱི་ཚད་མངོན་པ་དང་
མཐུན་པ་དང༌། མེ་ལ་དཔངས་སུམ་སྟོང་སུམ་བརྒྱ་ལྔ་བཅུར་བཤད་པའི་ལུགས་ཀྱང་ཡོད་དེ། 

འབྱུང་བ་སྟེང་མ་གསུམ་པོ་རྒྱ་ཁྱོན་མཉམ་པ་དང༌། ཐམས་ཅད་ཀྱང་ཕྱི་དབྱིབས་ཟླུམ་པོའི་
ལུགས་ཡིན་ཏེ། གཞན་དུ་ན་འབྱུང་བ་གསུམ་པོ་ལ་ཡང་ཁོར་ཡུག་གི་ཚད་མངོན་པ་དང་ཐ་
དད་དུ་འགྱུར་བའི་ཕྱིར་རོ། །འོན་ཀྱང་ལས་དང་པོ་པས་བསྒོམ་པའི་ཚེ་ཚད་ངེས་པ་མི་དགོས་
ཏེ་ཇི་ལྟར་བདེ་བར་སྦྱར་རོ། །དེའི་སྟེང་དུ་དམིགས་པས་རི་རབ་ཁོ་ན་བསྒོམ་པ་ལས། རི་གླིང་
མཚོ་གཞན་རྣམས་བསྒོམ་མི་དགོས་ཤིང༌། རི་རབ་ཀྱང་ཆུ་མཚམས་ཡན་ཆད་ཀྱི་རྣམ་པ་ཁོ་ན་
བསྒོམ་པ་ཡིན་པས་སྙིང་པོ་གྲུ་བཞི་ཤོ་ལྟ་བུར་གནས་པ་ལ། ཕྱེད་མན་ཆད་ལ་ཆ་བཞིར་བཏང་
བའི་ཆ་རེ་རེའི་སྟེང་གི་ཟད་མཚམས་སུ་བང་རིམ་རེ་རེ་འཕྱར་གྱི་ཚུལ་དུ་སྐྱེས་པ་སྟེ། འོག་མ་
འོག་མའི་ཕྱེད་ཕྱེད་ཀྱི་ཚད་སྟེང་མ་སྟེང་མ་ལ་ཡོད་པ་བང་རིམ་རྣམས་ཀྱང་རི་རབ་ཉིད་དང་
མཚུངས་པའི་ཕྱོགས་མདོག་ཅན་རི་རབ་རྩེ་མོ་གྲུ་བཞི་ལ་ཟུར་བཞིར་རྩེ་མོ་རེ་རེ་དང༌། ཡང་
དེའི་ཕྱོགས་ལ་ཟུར་བསྟད་པའི་ཚུལ་གྱིས་འོག་མའི་ངོས་ཀྱི་དབུས་དང་རྒྱ་མཉམ་པའི་ཟུར་
བཞི་དང་ལྡན་པའི་སྟེགས་བུ་གྲུ་བཞི་ལྟ་བུའི་ཟུར་བཞི་ལ་རྩེ་མོ་རེ་རེ་དང༌། རི་རབ་ཀྱི་སྟེང་གི་
དབུས་ཀྱི་གཞི་ལ་ཐིག་ལེ་སེར་པོ་སྟེ། ལྷའི་གྲོང་ཁྱེར་གྱི་འོག་གཞི་མཚོན་པའོ། །དེའི་སྟེང་དུ་
གཞལ་མེད་ཁང་སྒོམ་པ་ནི། རང་གི་ཚེ་དེ་དང་རྗེས་སུ་འབྲེལ་བའི་ལོངས་སྤྱོད་ཀྱི་ཡུལ་དུ་
གྱུར་པ། ཡུལ་ཕྱོགས་དང་ཁང་ཁྱིམ་དང་ཡོ་བྱད་ལ་སོགས་པ་སྦྱོང་བར་བྱེད་པའོ། །ལྷའི་
གདན་སྒོམ་པ་ནི། གང་དུ་རང་ཉིད་སྐྱེ་བ་ལེན་པར་འགྱུར་བའི་གནས་དེ་ཁོ་ན་སྦྱོང་བར་བྱེད་
དོ། །གང་དུ་བྱ་བ་དང་སྤྱོད་པ་སྣ་ཚོགས་པས་རྒྱུ་ཞིང་འཚོ་བའི་གནས་དེ་ནི་དམ་ཚིག་གི་
འཁོར་ལོས་སྦྱོང་བར་བྱེད་དེ། དུར་ཁྲོད་ནི་སྡུག་བསྔལ་དང༌། ཁྱམས་ནི་བར་མ་དང༌། གཞལ་
མེད་ཁང་ནི་བདེ་བའི་གནས་དང་ལོངས་སྤྱོད་དོ། །གང་དུ་{ལུས་[ལས་]ཀྱི་བྱ་བ་གཙོ་བོར་
སྤྱོད་པའི་གནས་ནི་སྐུའི་འཁོར་ལོའོ། །ངག་གི་སྨྲ་བ་གཙོ་བོར་སྤྱོད་པའི་ཡུལ་ནི་གསུང་གི་
འཁོར་ལོའོ། །ཡིད་ཀྱི་རྟོག་པ་གཙོ་བོར་སྤྱོད་པའི་ཡུལ་ནི་ཐུགས་ཀྱི་འཁོར་ལོའོ། །འཁྲིག་

པའི་ལོངས་སྤྱོད་གཙོ་བོར་སྤྱོད་པའི་ཡུལ་ནི་བདེ་ཆེན་འཁོར་ལོའོ། །གང་དུ་གཉིད་དང་འཆི་
བ་དང་དུབ་པས་ངལ་གསོ་བའི་སེམས་ཀྱི་གནས་ནི་གཙོ་བོའི་པདྨའོ། །དེ་དག་གི་སྦྱངས་
འབྲས་ཇི་ལྟར་ཡིན་པ་ནི། ཆོས་འབྱུང་ནམ་མཁའི་ཁམས་ནི་བཙུན་མོའི་བྷ་ག་སྟེ། སངས་
རྒྱས་རྣམས་ཀྱི་བདེ་བ་ཆེན་པོའི་ཡེ་ཤེས་སོ། །དེ་ལས་རྣམ་པ་ཐམས་ཅད་འཆར་བའི་ཕྱིར་
དེར་དཀྱིལ་འཁོར་བསྐྱེད་པའོ། །དེ་ཡང་ཚད་མེད་པ་བཞི་དང་ལྔ་པ་མཉམ་ཉིད་ཚད་མེད་པ་
ནི། འབྱུང་བཞི་ལུགས་ཟློག་རི་རབ་དང་བཅས་པའོ། །དེ་འདྲ་བའི་བདེ་སྟོང་དང་སྙིང་རྗེ་ཆེན་
པོ་ལྷ་སྐུར་གདོད་ནས་ཤར་བ་ནི་ཡུལ་ལྔ་པོ་སྟེ། དེ་དག་དཀྱིལ་འཁོར་བཞི་རི་རབ་དང་བཅས་
པར་སྣང་བའོ། །བདེ་སྟོང་དང་སྙིང་རྗེ་དེ་དག་གི་ངོ་བོ་ཉིད་ཡིན་ཡང༌། དེའི་མཚན་ཉིད་ཆོས་
དབྱིངས་རྣམ་པ་ཐམས་ཅད་པའི་ལྡོག་ཆ་ནས་རྟོགས་ན་ཡོན་ཏན་ཐམས་ཅད་འབྱུང་བའི་ཕྱིར་
དང༌། བདེ་བ་ཆེན་པོའི་སྐུ་བསྐྱེད་པའི་གཞི་ཡིན་པའི་ཕྱིར། ཆོས་དབྱིངས་ཡེ་ཤེས་ཀྱི་རང་
བཞིན་གཞལ་མེད་ཁང་པ་ནི། རྡོ་རྗེ་བཙུན་མོ་ལྷ་མོ་ལྔ་པོ་དེ་རྣམས་ཀྱི་བྷ་གས་མཚོན་པ་ཡིན་
ཞིང༌། འདིར་ཆོས་དབྱིངས་ཡེ་ཤེས་རྣམ་སྣང་ལ་སྦྱོར་ཏེ། དེ་ནི་ཡེ་ཤེས་ཐམས་ཅད་ཀྱི་གཞི་
ཡིན་ཞིང༌། གཞལ་མེད་ཁང་ཡང་ལྷ་ཐམས་ཅད་ཀྱི་གནས་སམ་གཞི་ཡིན་པའི་ཕྱིར་མཚུངས་
པ་དང་རྣམ་སྣང་ནི་ལུས་རྣམ་པར་དག་པ་ཡིན་ཞིང༌། ངག་དང་སེམས་ཀྱང་ལུས་ལ་བརྟེན་
དགོས་པའི་ཕྱིར་དང༌། ལྷ་རྣམས་གཞལ་མེད་ཁང་ལ་བརྟེན་པར་མཚུངས་པའི་ཕྱིར། གཞལ་
མེད་ཁང་ནི་རྣམ་པར་སྣང་མཛད་ཀྱི་ངོ་བོར་སྒོམ་པ་ཡིན་ནོ། །འདིར་དངོས་སུ་འབྱུང་བཞི་
ཡོངས་སུ་གྱུར་པ་ལས་གཞལ་ཡས་ཁང་མི་སྐྱེད་ཀྱང༌། འབྱུང་བཞི་རི་རབ་དང་བཅས་པའི་
དྭངས་མའི་འོད་ཟེར་གཅིག་ཏུ་འདྲེས་པའི་སྟོབས་ལས་གཞལ་མེད་ཁང་གདན་དང་བཅས་པ་
གྲུབ་པ་ཡིན་པས། འབྱུང་བཞི་རི་རབ་དང་མ་འབྲེལ་བ་ནི་མ་ཡིན་ནོ། །དཔེར་ན་འཁོར་ལོས་
བསྒྱུར་བའི་ཁང་བཟང་དངོས་ཏེ། བསྐལ་པ་འཆགས་པའི་དུས་སུ་རང་གྲུབ་པ་མ་ཡིན་ཡང་

འཇིག་རྟེན་འཆགས་པའི་དུས་ཀྱི་དངོས་པོའི་ཁྱད་པར་འགའ་ཞིག ཕྱིས་ཕྱོགས་གཅིག་ཏུ་
བརྩིགས་པ་ལས་བྱུང་བས་ན། རྩིག་པ་སོགས་རེ་རེ་ནས་ཕྱེ་སྟེ་བལྟས་ན། དང་པོ་ནས་རང་
གྲུབ་པ་ཁོ་ན་འདུས་པ་ཙམ་ཡིན་པའི་ཕྱིར། འཇིག་རྟེན་ཆགས་ཙམ་གྱི་དངོས་པོ་ལས་གྲུབ་པ་
བཞིན་ནོ། །
དེས་ན་འབྱུང་བཞི་ཡོངས་སུ་གྱུར་པ་ལས་གཞལ་མེད་ཁང་སྒོམ་པ་ནི། ལྷ་རྣམས་ཤེས་
རབ་མ་སྟོང་པ་ཉིད་ལ་བརྟེན་པ་ཙམ་མཚོན་པ་ཡིན་ལ། འབྱུང་བཞིའི་སྟེང་དུ་བྷྲཱུཾ་མཾ་རྣམ་སྣང་
སོགས་ལས་གཞལ་ཡས་ཁང་ལོགས་སུ་བསྐྱེད་པ་ནི། ཕྲ་བ་འབྱུང་བཞིའི་བཅུད་དང་ལྡན་
པའི་རགས་པ་ལུས་དག་བྱེད་དམ། ཤེས་རབ་ལྷ་མོ་བཞི་དང་བཅས་པའི་ཐབས་རྣམ་སྣང་གི་
བདག་ཉིད་དུ་སྒྲུབ་པར་བྱེད་པ་ཙམ་ཡིན་ལ། འདིར་ནི་དེ་གཉིས་ཀའི་དོན་ཡང་ཚང་ལ་གཙོ་
བོར་འབྱུང་བཞི་རི་རབ་ལྷ་མོ་ལྔ་ཡིན་ལ། གཞལ་མེད་ཁང་དེ་དག་ལྔ་པོ་སྤྱིའི་བྷ་ག་སྟེ། དཀྱིལ་
འཁོར་རྡོ་རྗེ་བཙུན་མོའི་བྷ་གར་སྒྲུབ་པའི་ལུགས་སོ། །གང་ལྟར་ཡང་འོག་མིན་སྟུག་པོ་བཀོད་
པའི་ཞིང་ལ། སངས་རྒྱས་རང་སྣང་དང་གདུལ་བྱ་གཞན་སྣང་གིས་བསྡུས་པའི་ཆ་གཉིས་ཡོད་
དེ། རང་སྣང་གི་ཞིང་ཁམས་ཆོས་ཀྱི་དབྱིངས་ཀྱི་ཡེ་ཤེས་ཤེས་རབ་ལྷ་མོ་རྣམས་ཀྱི་ངོ་བོ་དེ་ནི་
རྡོ་རྗེ་བཙུན་མོའི་བྷ་ག་སྟེ། དེ་ཉིད་ལམ་དུ་བྱེད་པ་ནི་རྟེན་གྱི་དཀྱིལ་འཁོར་སྒོམ་པའོ། །གང་
ཞིག་རྒྱལ་པོ་བཞུགས་པ་དེར་སྐྱེ་བོ་དཔག་ཏུ་མེད་པ་འདུ་བ་བཞིན་དུ། ཞིང་ཁམས་དེ་ལམ་
དུ་ཁྱེར་བས་སངས་རྒྱས་ཀྱི་ཞིང་ཁམས་གཞན་ཐམས་ཅད་ཀྱང་ལམ་དུ་བྱས་པར་འགྱུར་ཞིང་
གཞན་གཞལ་ཡས་ཁང་ཉིད་ཀྱི་མཚོན་དོན་མདོ་ཙམ་འོག་ཏུ་འཆད་པར་འགྱུར་རོ། །བསྐྱེད་
རིམ་འདི་ལྟར་བསྒོམས་པས་རྫོགས་རིམ་སྨིན་ཚུལ་ནི། ཆོས་འབྱུང་ནི་རྩ་ཐམས་ཅད་ཀྱི་ཁོང་
སྟོང༌། དཀྱིལ་འཁོར་བཞི་རི་རབ་དང་བཅས་པ་ལུགས་ཟློག་ནི་དེར་བདུད་རྩི་ལྔའི་དྭངས་མ་
ལ་སོགས་པའི་ཁམས་འདུ་བ། ཡང་འབྱུང་བཞི་རི་རབ་དང་བཅས་པ་ལུགས་འབྱུང་ནི། སྤྱི་བོ་

ལ་སོགས་པ་འཁོར་ལོ་བཞི་དང་རྩ་དབུ་མའོ། །གཞལ་ཡས་ཁང་གི་གཞི་སྣ་ཚོགས་རྡོ་རྗེ་ཉི་མ་
པདྨ་རྣམས་ནི། རྩ་འཁོར་རྣམས་ཀྱི་ལྟེ་བར་གནས་པའི་རླུང་དང་ཁམས། གཞལ་མེད་ཁང་ནི་
དེ་དག་དང་དབྱེར་མེད་དུ་འདྲེས་པའི་སེམས་བདེ་གསལ་མི་རྟོག་པའི་ཆ་རྣམས་སྦྱོང་སྟེ། གཙོ་
བོར་རྫོགས་རིམ་གྱི་སྐབས་གང་ལ་གནད་དུ་བསྣུན་པའི་གཞི་རྩ་ཐིག་རླུང་གསུམ་རྣམ་པར་
དག་པ་ནི་གཞལ་མེད་ཁང་ཡིན་ལ། འདི་བསྒོམས་པས་ནམ་ཞིག་དེ་ལ་གནད་དུ་བསྣུན་པ་ན། 
རྫོགས་རིམ་གྱི་ཡེ་ཤེས་ཁྱད་པར་ཅན་སྐྱེ་བ་ལ་ཐོག་མར་རྩ་རླུང་ཐིག་ལེ་རྣམས་མཉེན་ཞིང་
དུལ་བར་གྱུར་པ་ཞིག་དགོས་པ་ལ། འདི་བསྒོམས་པས་དེ་ལྟར་འགྲུབ་པ་སྟེ། སྐབས་འདིའི་
གནད་ཀྱི་དོན་ནི་དེ་དག་གོ །དེ་ལ་སྐབས་འདིར་རྟེན་གྱི་དཀྱིལ་འཁོར་རྣམ་པར་གཞག་པ་
མདོ་ཙམ་བཤད་ན། སྡོམས་ནི། འོག་གཞི་ཁོར་ཡུག་དུར་ཁྲོད་དང༌། །པད་ཉི་སྣ་ཚོགས་རྡོ་རྗེ་
དང༌། །རྩིག་པ་འདོད་སྣམ་ཕ་གུ་དང༌། །དྲ་ཕྱེད་ཤར་བུ་མདའ་ཡབ་ཐོག །སྒོ་ཁང་དང་ནི་རྟ་
བབས་སོགས། །ཐོག་གི་དཔངས་ལ་དཔྱད་པ་དང༌། །འཁོར་ལོ་ལྔ་ཡི་མཚན་ཉིད་དེ། །རིམ་
པ་དེ་རྣམས་ཤེས་པར་བྱ། །དང་པོ་འོག་གཞི་ནི་ཆོས་འབྱུང་དང་འབྱུང་བཞིའི་དཀྱིལ་འཁོར་
དང་རི་རབ་རྣམས་སྔར་བཤད་པ་ལྟར་དང༌། དེའི་སྟེང་དུ་རྡོ་རྗེའི་ས་གཞི་སྟེ་རྡོ་རྗེ་སྔོན་པོ་ཆེན་
པོ་མང་པོ་ཁྲོལ་ལུགས་སུ་བྱས་པའི་བར་བར་རྣམས་རྡོ་རྗེ་ཕྲ་མོ་རྣམས་ཀྱིས་གང་ཞིང༌། དེའི་
བར་ཡང་རྡུལ་ཕྲན་ལྟ་བུའི་རྡོ་རྗེས་གོ་མཚམས་མེད་པར་གཏམས་{ལ[པ]། ཐམས་ཅད་
ཀྱང་རྡོ་རྗེའི་དབྱིབས་མ་ཞིག་པ་ལ་ཞུ་ཞིང་འདྲེས་པ་སྲ་ཞིང་བརྟན་པའི་རང་བཞིན་ཡིན་ལ། 
སྲབ་འཐུག་ཇི་ལྟར་འོས་པ་ལས་གཞན་དུ་ཆེས་འཐུག་པ་མི་དགོས་ཏེ། སྲུང་འཁོར་དངོས་
ཀྱི་འོག་གཞི་དང་མི་འདྲའོ། །གཉིས་པ་ཁོར་ཡུག་ནི་དུར་ཁྲོད་རྡོ་རྭའི་ནང་དུ་བྱེད་ན། དེའི་ཕྱི་
མཐའ་རང་ཡང་མིན་ཙམ་གྱི་མཐའ་སྐོར་དང༌། དུར་ཁྲོད་ཕྱི་རུ་བྱེད་ན་ཕྱི་མཐའ་ནས་རྒྱ་ཆེ་
རབ་བཞག་པའི་ནང་དུ། རྒྱུ་ས་གཞི་དང་འདྲ་བའི་ལྕགས་རིས་གོ་མཚམས་མེད་པར་བསྐོར་

བ། འདིའི་རྡོ་རྗེ་ཆེན་པོ་རྣམས་ལྗང་ཁུ་ལ་བར་མཚམས་བཀག་པའི་ཕྲ་མོ་རྣམས་ནག་པོའམ་
སྔོན་པོ་ཡིན་ཏེ། དེའི་ལྗང་ཁུར་བྱེད་པ་ནི། དམ་ཚིག་གི་འཁོར་ལོ་ལས་ཀྱི་རིགས་ཀྱི་མཚམས་
གཅོད་པ་ཡིན་ལ། སྔོན་པོའམ་ནག་པོ་ནི་རྭ་བ་ཉིད་ཀྱི་ཁ་དོག་ཏུ་བཤད་པས་སོ། །ལྕགས་རི་
ལས་ས་གཞི་ཅུང་ཟད་རྒྱ་ཆེ་བས། ལྕགས་རིའི་ཕྱི་རོལ་གྱི་འགྲམ་དུ་རྡོ་རྗེའི་ས་གཞི་སྟེགས་
བུའི་ཚུལ་ཁོར་ཡུག་ཏུ་ཡོད་པར་བྱ། རྡོ་རྗེའི་ས་གཞི་དང་རྭ་བ་དེ་ལ་མེ་རི་ཁ་དོག་སྣ་ལྔ་རིང་དུ་
འཕྲོ་བ་བསྒོམ་མོ། །ལུགས་འདི་ལ་སྲུང་འཁོར་ཆེན་མོ་མ་བསྡུས་པར་ཡོད་པས། འདིར་རྡོ་
རྗེའི་གུར་ལ་སོགས་པ་ནི་མ་བསྒོམས་ཀྱང་ཆོག་སྟེ། ས་མཚམས་གཅོད་པ་ནི་རྭ་བ་ཉིད་ཀྱིས་
འགྲུབ་པའི་ཕྱིར་རོ། །ཅི་སྟེ་སྒོམ་ཀྱང་འགལ་བ་ནི་མེད་དེ། སྒོམ་ན་གུར་སྔར་དང་འདྲ་ལ། དྲ་
བ་བླ་རེ་འོབས་རྣམས་མི་དགོས་སོ། །ཐོག་མའི་སྲུང་འཁོར་བསྡུས་པའི་རིགས་ལ་ནི་ཐམས་
ཅད་བསྒོམ་དགོས་པ་ཡིན་ནོ། །
གསུམ་པ་དུར་ཁྲོད་ནི། རྡོ་རྗེའི་རྭ་བའི་ཕྱི་རོལ་དུ་བྱེད་ན། མེ་རིའི་ཡང་ཕྱི་རོལ་དུ་བྱེད་
དགོས་པས། འོག་གཞི་རྡོ་རྗེའི་ས་གཞི་དེ་ཤིན་ཏུ་རྒྱ་ཆེ་བར་བྱས་ནས་མེ་རི་རྫོགས་ནས་ཀྱང་
ཕྱི་རོལ་ཁོར་ཡུག་ཏུ་རྒྱ་ཆེན་པོ་ལྷག་ཡོད་པ་ལ། ས་རྡུལ་ཆགས་པའི་རྣམ་པས་རྡོ་རྗེའི་དབྱིབས་
མི་མངོན་པའི་གཞི་ལ་དུར་ཁྲོད་སྒོམ་པ་ཡིན་ཏེ། དེ་ཡང་སྡོམ་འབྱུང་འགྱུར་གསར་ལས། རྡོ་
རྗེའི་རྭ་བ་ནང་དུ་སྟེ། །དུར་ཁྲོད་བརྒྱད་ཀྱིས་བརྒྱན་པའོ། །ཞེས་འབྱུང་བ་ཉིད་འགྱུར་དག་པ་
དང༌། རྡོ་རྗེ་མཁའ་འགྲོ་ལས། ཚོན་ས་དེ་ཡི་ཉིས་འགྱུར་དུ། །ཕྱི་རོལ་འོད་ཀྱི་དཀྱིལ་འཁོར་
བྱ། །འཁོར་ལོ་དེ་ཡི་ཕྱི་རོལ་དུ། །ཤིང་ལ་སོགས་པའི་དུར་ཁྲོད་བྱ། །ཞེས་འབྱུང་ལ། །རྭ་བའི་
ཕྱི་རོལ་དུ་སྒོམ་པའི་ལུགས་འདི་ལྟར་ན། དུར་ཁྲོད་དམ་ཚིག་འཁོར་ལོ་ལ་མི་ཐེ་བར་གཟུང་
ངོ༌། །དུར་ཁྲོད་རྡོ་རྗེའི་རྭ་བའི་ནང་དུ་བྱེད་ན། རྡོ་རྗེའི་ས་གཞིའི་ཕྱིའི་རྒྱ་ཚད་གོང་དུ་བཤད་
བའི་སྟེགས་བུ་ལྟ་བུ་དེ་ཡིན་ལ། ལྕགས་རིའི་ནང་རྡོ་རྗེའི་ས་གཞིའི་སྟེང་དུ་ས་རྡུལ་ཆགས་པའི་

གཞི་ལ་དུར་ཁྲོད་སྒོམ་པར་བྱེད་དགོས་ན། ནག་པོ་ལུགས་འདི་ལ་དུར་ཁྲོད་ནང་དུ་སྒོམ་པ་
གཙོ་ཆེ་སྟེ། དམ་ཚིག་གི་འཁོར་ལོར་གཏོགས་པ་ཡིན་ནོ། ཁོར་ཡུག་ཏུ་བསྐོར་བའི་དུར་ཁྲོད་
ཆེན་པོ་བརྒྱད་ནི། སྡོམ་འབྱུང་ལས། གཏུམ་དྲག་དེ་བཞིན་ཚང་ཚིང་དང༌། །རྡོ་རྗེ་འབར་བ་
ཀེང་རུས་ཅན། །དབང་ལྡན་དུ་ནི་མི་བཟད་བཞད། །བྱིན་ཟ་རུ་ནི་བཀྲ་ཤིས་མཆོག །མུན་པ་
དྲག་པོ་བདེན་བྲལ་དུ། །རླུང་ཕྱོགས་ཀི་ལི་ཀི་ལིའི་སྒྲ། །ཞེས་པ་དང་ཤིང་བརྒྱད་ཀྱང༌། ཤར་
དུ་ཤིར་ཤ་ཨ་ཤྭད་ཤིང༌། །ཀང་ཀེལ་ཁྱད་པར་ཙུ་ཏའི་ཤིང༌། །བཱ་ཊ་དེ་བཞིན་ཀ་རཉྫ། །ལ་ཊ་
པར་ཀ་བ་རྟི་པ། །ཞེས་འབྱུང་སྟེ། ཀང་ཀེལ་ནི་འཇིག་རྟེན་དུ་ཀེ་ལར་གྲགས་པ་སྟེ་ཆུ་ཤིང་ངོ༌། །
ཀེང་རུས་དང་ནི་གསལ་ཤིང་ཕུག །འཕྱང་དང་ཕྱེད་ཚིག་པ་དང་མགོ །ཐོད་པ་བྱིན་པ་མགོ་
སྡུམ་དང༌། །བརྩིགས་པའི་མགོ་དང་རུས་པ་དང༌། །ཞེས་པ་དང༌། ཁྭ་དང་འུག་པ་བྱ་རྒོད་དང༌། །
ཅེ་སྤྱང་ཅེ་སྤྱང་མོ་དང་ནི། །འོལ་བ་དང་ནི་འོལ་བ་མོ། །སེང་གེའི་གདོང་དང་སྟག་གི་གདོང༌། །
དྲག་ཅིང་འཇིགས་པའི་གདོང་ཅན་མ། །སྦྲུལ་ནི་གོ་ནཱ་ས་ཅན་དང༌། །གདོང་གཉིས་པ་སོགས་
ཕྱོགས་སུ་རྒྱུ། །ཞེས་དང༌། གྲུབ་པ་རིག་འཛིན་དུ་མ་དང༌། །དམ་ཚིག་སྤྱོད་པའི་རྣལ་འབྱོར་པ། །
རྣལ་འབྱོར་མ་ཡི་ཚོགས་རྣམས་དང༌། །གནོད་སྦྱིན་རོ་ལངས་སྲིན་པོའི་ཚོགས་རྣམས་ཀྱིས། །
ཀི་ལི་ཀི་ལི་ཆེན་པོ་སྒྲོག་རྣམས་དང༌། །ཞེས་སོགས་བཤད་ཅིང༌། མངོན་བརྗོད་བླ་མའི་ཡང་
གནས་སྐབས་གསུམ་ཙམ་དུ་དུར་ཁྲོད་ཀྱི་མཚན་ཉིད་མང་དུ་གསུངས་སོ། །དེ་དག་ཏུ་ཕྱོགས་
སྐྱོང་བ་བརྒྱད་ཞིང་སྐྱོང་བ་བརྒྱད། ཀླུ་བརྒྱད། མཆོད་རྟེན་བརྒྱད། སྤྲིན་བརྒྱད། རི་བརྒྱད། 
མེ་བརྒྱད་རྣམ་གྲངས་ངེས་ཅན་དུ་བཤད་ལ། གྲུབ་པ་དང་དཔའ་བོ་རྣལ་འབྱོར་མ་སོགས་ལ་
གྲངས་ངེས་མེད་དོ། །དེའི་གཞན་རྣམས་རྟོགས་པར་སླ་ལ། ཞིང་སྐྱོང་བརྒྱད་ལ་ཕྱོགས་སྐྱོང་
གི་བཞོན་པའི་གདོང་ཅན་དང༌། གདོང་བརྙན་གཞན་ཡང་བཤད་དེ། ཞིང་སྐྱོང་ཡབ་གཙོ་བོར་
བྱེད་པའི་ལུགས་ཡིན་ལ། འདིར་ནི་མོ་གཙོ་བོར་བྱས་ཏེ་སྒོ་མཚམས་མ་བརྒྱད་དང་རྣམ་པ་

འདྲ་བ་ལས། ཤིང་ལོའི་གསེབ་ནས་{ལུས་[ལས་]ཕྱེད་ཐོན་པ། ཕྱག་གི་ཐོད་པ་གཏོར་མས་
གང་བར་བཤད་དེ། གཏོར་མའི་དོན་ཟན་གྱི་གོང་བུའི་དབྱིབས་ཅན་མ་ཡིན་གྱི། མགོ་དང་
རྐང་ལག་ལྷུ་དུམ་ཁྲག་དང་བཅས་པ་ལ་བྱ་སྟེ། དམར་མཆོད་ལ་གཏོར་མ་ཞེས་འཕགས་ཡུལ་
གྱི་འཇིག་རྟེན་དུ་གྲགས་པའི་དབང་དུ་བྱས་པའོ། །རི་བརྒྱད་ནི་ལྷུན་པོ་སྣ་ཚོགས། མནྡྷ་ར་
ལྗང་ཁུ། ཀཻ་ལ་ཤ་དཀར་པོ། མ་ལ་ཡ་སེར་པོ། དབང་ཆེན་ནག་པོ། སྤོས་ངད་ལྡན་སེར་པོ། 
གངས་ཅན་དཀར་པོ། །དཔལ་གྱི་རི་སྔོན་པོ་ཞེས་ཟེར་བ་དང༌། མཆོད་རྟེན་བརྒྱད་ཀྱང་རྡོ་རྗེ་
དང་རྡོ་རྗེ་འདུས་བྱས། རྡོ་རྗེ་ཆགས་པ། རྡོ་རྗེ་ནག་པོ། ཐུགས་རྡོ་རྗེ། སྐུ་རྡོ་རྗེ། རིན་ཆེན་རྡོ་
རྗེ། ཆོས་རྡོ་རྗེ་རྣམས་དཀར་སེར་དཀར་ནག་དཀར་དམར་ནག་ལྗང་ངོ་ཞེས་ཟེར་བ་དང༌། ཆུ་
བརྒྱད་ལ་ཡང་རྗེ་རིགས་མ་ལ་སོགས་པ་མིང་ཐ་དད་འདོན་པ་ཡོད་དེ། སྤྲོས་པ་དེ་དག་མེད་
ཀྱང་སླ་ལ། མཆོད་རྟེན་ནི་དཀར་པོར་བྱེད་པ་ཉིད་འཐད་དོ། །ཕྱོགས་སྐྱོང་རྣམས་ཕྱག་བཞི་པ་
དང༌། གཉིས་པ་འདམ་ཁ་ཡིན་ཡང༌། འདིར་གཉིས་པ་སྒོམ་པ་ལེགས་སོ། །དེ་ལས་སྲིན་པོ་
ནི་ཁྲོས་པ་དང་གཞན་རྣམས་ཞི་བ་ཡིན་ཞིང༌། རླུང་ལྷའི་བཞོན་པ་ནི་རི་དྭགས་ཀྲིཥྞར་གྲགས་
པ་ཉིད་ཡིན་ནོ། །
བཞི་པ་པདྨ་ནི། དུར་ཁྲོད་ཁོར་ཡུག་གི་ནང་དུ་རྒྱུ་རིན་པོ་ཆེའི་རང་བཞིན་གྱི་པདྨའི་
འདབ་མ་རྣམས་རང་རང་གི་རྩ་བ་ནས་སུམ་ཆ་ཙམ་འཕྲེད་ལ་སྐྱེས་ཤིང༌། དེ་ཕན་ཆད་གྱེན་
དུ་ལངས་པ། རྩེ་མོ་རྣམས་ནང་དུ་གུག་ཙམ་ཁ་དོག་མ་ངེས་པ་འཆོལ་པ་ཡིན་ལ། །འདབ་
མ་རྣམས་སྐྱེ་བའི་གཞི་པདྨའི་ལྟེ་བར་གྲགས་པ་ཡང༌། མེ་ཏོག་ཕལ་བའི་ལྟེ་བའི་མཛོད་ལྟ་
བུ་མ་ཡིན་གྱི། ཟླུམ་པོ་ལེབ་ཆགས་ཅན། རིན་པོ་ཆེའི་རང་བཞིན་ཁ་དོག་སྔོན་པོའམ་ལྗང་
ཁུ། མཐའ་སྐོར་ལ་ཟི་ཕོལ་གྱི་གཟུགས་བརྙན། གེ་སར་དམར་སེར་གྱིས་བསྐོར་བའོ། །ལྔ་
པ་ཉི་མའི་དཀྱིལ་འཁོར་ནི། དྭངས་ཤིང་གསལ་བ་གེ་སར་གྱི་རྒྱ་དང་མཉམ་པ་སྟེ། མེ་རི་

ནས་དེའི་བར་ལ་དཀྱིལ་འཁོར་བྲི་ཆ་ལ་ཚད་ངེས་པ་ཅན་བྱེད་དགོས་ཀྱང་སྒོམ་པའི་ཚེ་ཚད་
ངེས་པ་མེད་མོད། ཤིན་ཏུ་རྒྱ་ཆེ་བར་བསྒོམ་དགོས་པ་ཡིན་པས། མེ་རི་འོད་ཕུང་རིང་དུ་འཕྲོ་
བ་དང༌། རྭ་བ་འཐུག་པོ་དང༌། དུར་ཁྲོད་ཀྱི་ཁོར་ཡུག་ཡངས་པོ་དང༌། པད་རྭ་ཡང་དཔངས་
མཐོན་པོ་གཞལ་ཡས་ཁང་གི་འདོད་སྣམ་སོགས་ཀྱི་དཔངས་དང་མཉམ་པ་སོགས་བསྒོམ་
དགོས་རྒྱུ་ཡིན་ལ། གཞན་ཡང་གཞལ་ཡས་ཁང་གི་སྐོར་རྣམས་ལའང་བྲི་ཆ་བཞིན་དུ་བསྒོམ་
མི་དགོས་པ་མང་ངོ༌། །དྲུག་པ་སྣ་ཚོགས་རྡོ་རྗེ་ནི། ལྟེ་བ་མཐིང་ཀ་གྲུ་བཞི་ལེབ་ཆགས་ཅན། 
ཕྱོགས་བཞིའི་ངོས་ཀྱི་དབུས་དྲང་ཐད་ནས་རྭ་དབུས་མ་རྣམས་སྐྱེས་ཤིང༌། རྭ་བཅུ་གཉིས་པ་
ལྟར་ན། དབུས་ཐད་དེའི་གཡས་གཡོན་ནས་ཆ་ཆེན་གཉིས་གཉིས་བཅད་པར་རྭ་རེ་རེ་ཐད་
དཀར་སྐྱེས་པ། རྩེ་མོ་དབུས་རྭ་ལ་ཟུག་པ་ཡིན་ཏེ། སྐྱེ་མཚམས་དེ་ནི་བྲི་ཆའི་དབང་དུ་བྱས་
ལ། སྒོམ་དོན་ལ་ནི་དབུས་རྭའི་སྦོམ་ཕྲ་དང་རིང་ཐུང་གི་དབྱེ་བས་མ་ངེས་པར་འགྱུར་ལ། རྭ་
ཉི་ཤུ་པ་ལྟར་ན་ཡང་སྐྱེ་ས་གཞན་འདྲ་བ་ལས་གཡས་སུ་རྭ་གཉིས་ལྡེབས་བསྟན་པ་སྟེང་འོག་
ཏུ་བརྩེགས་པ་དང༌། གཡོན་དུ་ཡང་དེ་བཞིན་དུ་བརྩེགས་པར་བྱ་སྟེ། སྣ་ཚོགས་རྡོ་རྗེ་འདི་
ལའང་བསྒོམ་པའི་གནས་སྐབས་ན། ཚད་ངེས་ཅན་དགོས་པའི་རྒྱུ་མཚན་མེད་དེ། བྲི་ཆ་ལ་
ཡང་རྟ་བབས་མཐོ་དམན་གྱི་ཁྱད་པར་ལས། རྭ་རྣམས་རིང་ཐུང་དང་སྦོམ་ཕྲ་སྣ་ཚོགས་བྱེད་
པའི་ཕྱིར་རོ། །འོན་ཀྱང་པདྨ་ཇི་ཙམ་བྱེད་པ་དེའི་གེ་སར་གྱི་མཐའ་དང་རྭ་རྩེ་{ཁ་དེ་ཚད་[ཁད་
ཆད་]དུ་མཉམ་པ་ཡིན་ལ། དེ་ལྟ་མོད་ཀྱི་དེང་སང་བྲི་ཆ་དང་བསྟུན་པའི་ཚད་བྱེད་པ་ལྟར་
ན། ལྟེ་བ་ཆ་ཆེན་བཅུ་གཉིས་གྲུ་བཞི་པ་རྭ་བཅུ་གཉིས་པ་ལྟར་ན་དཔངས་མ་མཐའ་ཆ་ཆེན་
གཅིག་གིས་རུང་ཙམ་དང༌། རྭ་ཉི་ཤུ་པ་ལྟར་ན་མ་མཐའ་ཆ་ཆེན་གཉིས། རྭའི་ཚད་ནི་དབུས་
རྭའི་རྩ་བ་ལ་ཆ་ཕྲན་གཉིས། དཀྱིལ་སྦོམ་སར་ཆ་ཕྲན་བཞི། རྩེ་མོ་བསྣོལ་བའི་ཆ་ལ་ཆ་ཕྲན་
གཉིས་ཟེར་ཡང༌། ཤིང་སྡོང་བཅད་ཁ་ལྟ་བུར་འཇོག་པ་མི་ལེགས་པས་བྲང་ངོས་ལ་ཆ་ཕྲན་

གཉིས། དེ་ནས་ཆ་ཕྲན་གཅིག་གིས་དཀྱུས་ཇེ་ཕྲ་ལ་སོང་བའི་རྩེ་མོ་རྣོ་བའོ། །རིང་ཐུང་གི་ཚད་
ནི་སྒོམ་དོན་ལ། རིང་བའི་ཕྱོགས་བཟང་སྟེ། ཆ་ཕྲན་བརྒྱད་དུ་བྱས་ཤིང་ཚངས་ཐིག་གི་གཡས་
གཡོན་ཆ་ཆེན་གཉིས་གཉིས་ནས་རྭ་གཞན་གཉིས་བསྐོར་བ་ནི་རྟ་བབས་སྒོ་ཚད་གཅིག་མ་
དང་བསྟུན་པའི་འབྲི་བའི་ལུགས་ཙམ་ཡིན་གྱི། འདི་ལ་རྭ་ཡོངས་རྫོགས་ཀྱི་དབྱིབས་ཟླ་གམ་
མམ་གཞུ་དབྱིབས་སུ་འགྲོ་བས། སྒོམ་དོན་ལ་ནི་དེ་ལྟར་མ་ཡིན་ནོ། །དེས་ན་དབུས་ཀྱི་རྭ་
ཆ་ཆེན་གཉིས་སམ་གསུམ་མམ་བཞིའམ་ཆ་ཆུང་བཅུའི་དཀྱུས་སམ་ཆ་ཆེན་ལྔ་སོགས་བྱ་ལ། 
དེ་དག་གང་ལྟར་ཡང་རྭ་གཞན་རྣམས་ཀྱང་སོ་སོར་བརྐྱང་ན་རིང་ཐུང་མཚུངས་ཀྱང༌། {སྟེང་
[སྐེད་]ནས་རིམ་པས་བཀུག་སྟེ་རྩེ་མོ་གུག་པ་དབུས་རྭ་ལ་ཟུག་པས། དབུས་རྭའི་རྩེ་མོ་ཕྱིར་
འཕགས་པས་རིང་བ་ལྟར་མངོན་པ་ཡིན་ནོ། །གཡས་གཡོན་གྱི་རྭ་རྣམས་རྩ་བའི་ཞེང་དུ་ཆ་
ཕྲན་གཉིས་དབུས་ཀྱི་སྦོམ་སར་{ཆེ་[ཆ་]ཆུང་གསུམ་གསུམ་བྱ་བ་ཡིན་མོད་ཀྱི། རྭ་ཉི་ཤུ་པའི་
ཕྱོགས་ལ་གཡས་གཡོན་ཕྱོགས་གཅིག་གི་རྭ་གཉིས་སོ། །རྩ་བ་སྐྱེ་མཚམས་གཤིབས་པ་ལས་
དབུས་ཀྱི་སྦོམ་སའི་ཐད་དེ་ཡས་མར་དུ་ཁ་ཕྱེ་སྟེ། འོག་མའི་རྭའི་སྦོམ་ས་ཉི་མ་ལ་རེག །སྟེང་
མའི་སྦོམ་ས་དང་སྣ་ཚོགས་རྡོ་རྗེའི་ལྟེ་བའི་ཁ་མཚམས་བསྙམས་པར་བྱས་ནས་རྭ་གཉིས་
པོའི་གུང་ཐད་ཀྱི་བར་སྟོངས་ལ་ཆ་ཆུང་གཉིས་ཡོད་པ་ལ་ཡང་མས་ཀྱི་རྭའི་རྩེ་མོ་ཡར་སེགས་
ལ་ལོག སྟེང་མའི་རྭ་རྩེ་མར་སེགས་ལ་ལོག་སྟེ་དབུས་རྭ་ལ་ཟུག་པ་ཡིན་ཏེ། ཕྱོགས་ཅིག་ཤོས་
ལ་ཡང་དེ་བཞིན་ནོ། །
ཡང་སྣ་ཚོགས་རྡོ་རྗེའི་ལྟེ་བ་དཔངས་མཐོན་པོར་བྱས་ཏེ། སྟེང་རྭ་འོག་རྭ་བྱེད་པ་ལ་ཡང་
འགལ་བ་མ་མཐོང་སྟེ། དགག་སྒྲུབ་ཀྱི་འགལ་བ་མང་པོ་སྡེབ་པ་འདི་དོན་མེད་པའོ། །རྭའི་
ཁ་དོག་ནི། རྭ་བཅུ་གཉིས་པ་ལ་སོགས་རེ་རེའི་རྭ་གསུམ་གསུམ་ཁ་དོག་མཚུངས་པའམ། 
དེ་ཉིད་ལ་ལྟོས་པའི་ཕྱོགས་མདོག་ཀྱང་རུང་བ། དཔེར་ན་ཤར་གྱི་དབུས་རྭ་དཀར་པོ་ཡིན་

ན། དེའི་རྭ་ལྷོ་མ་སེར་པོ་དང༌། བྱང་མ་ལྗང་ཁུར་བྱེད་པ་ལྟ་བུ་གཞན་ལའང་རིགས་འགྲེ་སྟེ་
རྭ་ཁྲར་བྱས་ཀྱང་རུང་ངོ༌། །རྭ་ཉི་ཤུ་པ་ལ་དབུས་དང་གཡས་གཡོན་རྣམས་དེ་དང་འདྲ་བ་ལ། 
ནུབ་ཀྱི་ཁ་དོག་དམར་པོ་སྟེང་དང༌། ཤར་གྱི་ཁ་དོག་སྔོན་པོ་འོག་ཏུ་བྱེད་པ་ལྟ་བུར་སྟེ། ཕྱོགས་
གཞན་རྣམས་ལ་ཡང་དེས་རིགས་འགྲེ་མོད། གཡས་གཡོན་གྱི་རྭ་གཉིས་གཉིས་སྟེང་འོག་ཏུ་
བརྩེགས་པའི་རྭ་བཞི་ཟུར་བཞིར་བྱེད་པའི་ལུགས་ལ་ཤར་མའི་གཡོན་གྱི་སྟེང་ཟུར་ལྗང་ཁུ་
དང༌། གཡས་ཀྱི་འོག་ཟུར་སེར་པོར་བྱེད་པ་ལེགས་པ་ཡིན་ལ། སྤྱིར་ནས་ར་ཁྲའམ་ཕྱོགས་
མདོག་ཇི་ལྟར་བདེ་བར་བྱའོ། །
བདུན་པ་རྩིག་པ་ནི། སྣ་ཚོགས་རྡོ་རྗེའི་ལྟེ་བའི་མཐའ་ནས་ཆ་ཆུང་དགུ་དགུ་ནང་དུ་
གཞལ་བའི་མཚམས་སུ་རྩིག་པ་ཡོད་དེ། རྩིག་པ་རིམ་པ་ལྔ་ནི། བྲི་ཆ་ལ་ཕྱི་ནང་གི་རིམ་པར་
ཐམས་ཅད་མཐུན་ཡང༌། སྒོམ་དོན་ལ་ཕྱི་ནང་རིམ་པ་ཅན་དུ་བྱེད་པ་དང༌། སྟེང་འོག་ཏུ་རིམ་
པ་བྱེད་པའི་ལུགས་གཉིས་བྱུང་ཞིང་གཉིས་ཀར་མི་འགལ་མོད་ཀྱང༌། འདིར་རེ་ཞིག་ཕྱི་ནང་
གི་རིམ་པའི་དབང་དུ་བྱ་ལ། དེ་ལྟར་རྩིག་པ་ཆ་ཆུང་གཅིག་གི་སྲབ་མཐུག་ཅན་ཁོར་ཡུག་ཏུ་
གྲུ་བཞིར་ལེགས་པར་བསླངས་པ་ཡིན་ནོ། །བརྒྱད་པ་འདོད་སྣམ་ནི། རྩིག་པ་དེའི་ཕྱི་ངོས་སུ་
འགྲམ་སྟེགས་ཀྱི་ཚུལ་གྱི་རིན་པོ་ཆེ་དམར་པོའི་རང་བཞིན་གྱི་འདོད་ཡོན་གྱི་སྣམ་བུའམ་ཁ་
ཁྱེར་ཐད་ཀར་ཞེང་དུ་ཆ་ཆུང་གཉིས། དཔངས་ལ་ཡང་ཆ་ཆུང་གཉིས་པ་སྟེ། དེ་ཡང་ལུགས་
གཅིག་ལ་སྒོ་རྣམས་ཀྱི་ཐད་མ་གཏོགས་ཁོར་ཡུག་ཏུ་ཡོད་ལ། སྒོའི་ཐད་དུ་ཆད་པར་འདོད། 
འགའ་ཞིག་སྒོ་ཁྱུད་ཀྱི་ཕྱིའི་ཕུགས་ཆ་ཕྲན་གཉིས་པ་གྲུ་བཞི་པ་དེ་དང༌། དེའི་བརྒྱུད་ལ་ཀ་
གདན་འཛུགས་སའི་དཀྱུས་ཆ་ཕྲན་གཉིས་ཞིང་ཆ་ཕྲན་གཅིག་ལའང་འདོད་སྣམ་མེད་པར་
འདོད་དོ། །དེའི་ཕྱིར་འདོད་སྣམ་ཚོ་བཞི་ཡིན་པས་ན་ཁ་ཁྱེར་བཞི་ཞེས་གྲགས་སོ། །འདོད་
སྣམ་དེ་ལ་མཆོད་པའི་ལྷ་མོ་རྣམས་གནས་ཏེ། དེ་ཡང་ཤར་གྱི་གཡོན་དུ་པི་ཝཾ་མ་སྔོན་མོ་

གླིང་བུ་མ་སེར་མོ། བྱང་གི་གཡས་སུ་རྔ་ཟླུམ་མ་དམར་མོ་རྫ་རྔ་མ་ལྗང་ཁུ། བྱང་གི་གཡོན་
དུ་བཞད་མ་དམར་མོ་སྒེག་མོ་སྔོན་མོ། ནུབ་ཀྱི་གཡས་སུ་གླུ་དབྱངས་མ་སེར་མོ་གར་མ་ལྗང་
ཁུ། དེ་རྣམས་ཕྱག་བཞི་མ་ཕྱག་དང་པོ་གཉིས་ཀྱིས་རང་གི་མིང་དང་མཐུན་པའི་ཕྱག་མཚན་
འཛིན་པ། འོག་མ་གཉིས་གཡས་ཐོད་པ་དང་གཡོན་ཁ་ཊྭཱཾ་གའོ། །ཕྱི་མ་བཞི་པོ་དེ་ལ་བཞད་
པ་མོ་དང༌། སྒེག་པ་མོ་གཉིས་བཞད་པའི་ཕྱག་རྒྱ་དང་སྒེག་པའི་ཕྱག་རྒྱ་བྱེད་པའམ། བཞད་
མོ་མེ་ཏོག་འཕྲེང་བ་དང་སྒེག་མོ་རྡོ་རྗེ་དང་དྲིལ་བུ་འཛིན་པའང་ཡོད། གླུ་དབྱངས་མ་འཁར་
དཀྲོལ་ཏེ་ཏིང་ཏིང་ཤག་དང༌། གར་མ་པད་སྐོར་བྱེད་པའོ། །ནུབ་ཀྱི་གཡོན་དུ་མེ་ཏོག་མ་སེར་
མོ་བདུད་སྤོས་མ་ནག་མོ། ལྷོའི་གཡས་སུ་མར་མེ་མ་དམར་མོ་དྲི་ཆབ་མ་ལྗང་ཁུ་དྲི་བཟང་
གི་དུང་ཆོས་འཛིན་པ། ལྷོའི་གཡོན་དུ་གཟུགས་མ་དཀར་མོ་མེ་ལོང་འཛིན་པ་ཞལ་ཟས་མ་
དམར་མོ་ཟས་མཆོག་གི་སྣོད་འཛིན་པ། ཤར་གྱི་གཡོན་དུ་ན་བཟའ་མ་ལྗང་ཁུ་ཆོས་དབྱིངས་
མ་དཀར་མོ་ཆོས་འབྱུང་འཛིན་པ་སྟེ། དེ་ལྟར་བརྒྱད་ནི་གཡས་དང་པོ་རང་གི་མིང་དང་མཐུན་
པའི་མཆོད་རྫས་འོག་མས་ཊཱ་མ་རུ། གཡོན་ཐོད་པ་དང་ཁ་ཊྭཱཾ་ག་འཛིན་པ་སྟེ། ཐམས་ཅད་
ཀྱང་གཅེར་བུ་སྤྱན་གསུམ་སྐྲ་གྲོལ་བ་ཕྱག་རྒྱ་ལྔས་བརྒྱན་པའོ། །ཡང་ན་ཕྱག་གཉིས་མར་
ཡང་བྱ་སྟེ། དེ་ཡང་ཕྱག་བཞི་མ་ནི་མངོན་བརྗོད་ལས་གསུངས་ལ། གཉིས་མ་ནི་རྡོ་རྗེ་མཁའ་
འགྲོ་ཞི་བ་དང༌། ཁ་སྦྱོར་རྡོར་དབྱིངས་ཀྱི་དཀྱིལ་འཁོར་སྐབས་སུ་སློབ་དཔོན་རྣམས་ཀྱིས་
བཤད་དོ། །མཆོད་པའི་ལྷ་མོ་བཅུ་དྲུག་པོ་རྣམས་མཆོད་པའི་གཟུངས་མ་དཔག་ཏུ་མེད་པས་
བསྐོར་བ་སྟེ། དེ་ལ་མངོན་བརྗོད་དུ་གསུང་དང་སྐུའི་འཁོར་ལོ་ལ་བཀོད་པ་ལྟ་བུ་ནི་སླས་ཀྱི་
ཚུལ་དུ་བཀོད་པ་ཡིན་ལ། འདི་སོགས་འདོད་རྣམ་ལ་འགོད་པ་ནི་གཟུངས་མ་བྱི་ཐབས་མོའི་
ཚུལ་དུ་བཀོད་པ་ཡིན་ནོ། །ཕྱག་གཉིས་མར་བྱེད་ན་ནི་ཞི་བ་དར་དང་རིན་པོ་ཆེས་བརྒྱན་པར་
བྱས་ཀྱང་རུང་ངོ༌།། འདོད་སྣམ་འདིའི་མཐའ་ནི་སྒོ་བཞི་པོ་རྣམས་ཀྱི་གཡས་གཡོན་སྒོ་ཁྱུད་ཀྱི་

རྩིག་པ་ལ་ཐུག་པའམ། ཀ་བའི་ཕྱི་ཐིག་ལ་རེག་པ་གཉིས་གང་ཡང་རུང་བའོ། །འདོད་སྣམ་
སྟེང་གི་རྩིག་ཟུར་དང་སྒོ་ཁྱུད་ཀྱི་ཕུགས་རྩིག་པའི་ངོས་ལ་ཟླ་བ་ཕྱེད་པའི་སྟེང་དུ་རྡོ་རྗེའམ་
རིན་པོ་ཆེས་བརྒྱན་པའོ། །དགུ་པ་ཕ་གུ་ནི། ཁ་ཅིག་འདོད་སྣམ་གྱི་ཕྱི་རོལ་ན་ལྕགས་ཆུང་གི་
ཚུལ་དུ་ཡོད་པར་ཡང་འདོད་མོད། ཕལ་ཆེ་བ་རྩིག་པའི་སྟེང་དུ་ཡོད་པར་བཞེད་པས། འདིར་
རེ་ཞིག་འདོད་མཁན་མང་བ་དང་མཐུན་པར་བྱ་སྟེ། དེ་ལྟར་ན་རྩིག་པའི་སྟེང་དུ་རྒྱུ་རིན་པོ་
ཆེ་ལས་གྲུབ་པ་ཁ་དོག་དམར་པོའམ་སེར་པོ་ལ་རིན་པོ་ཆེའི་ཕྲ་ཡིས་མཛེས་པ། སྲབ་འཐུག་
གི་དཔངས་ཆ་ཆུང་གཅིག་འཕྲེད་ལ་ཞིང་དུ་ཆ་ཆུང་ཕྱེད་དང་གཉིས། ནང་མཐའ་རྩིག་པ་དང་
མཉམ་ཞིང༌། ཕྱི་རུ་ཆ་ཆུང་ཕྱེད་རྩིག་པ་ལས་འཕྱར་བ་སྟེ། འཕྱར་འདི་ལ་ཁ་ཅིག་བ་གམ་
ཞེས་ཟེར་བ་ནི། བ་གམ་ཅི་ལ་ཟེར་མ་ཤེས་པའི་བླ་བརྡོལ་ལོ། །བཅུ་པ་དྲ་ཕྱེད་ཀྱིས་ནི། ཕ་
གུའི་སྟེང་དུ་གསེར་གྱི་གདུང་འདེགས་བྱེད། བྲེ་ཕུལ་ལམ་བྲེ་སྤུངས་སུ་གྲགས་པ་བྲེ་འདེགས་
བྱས་ཀྱང་རུང་ལ། ཀ་ཐུང་ཀ་ཞུ་དང་བཅས་པས་བཏེག་ཀྱང་རུང་སྟེ་དྲ་ཕྱེད་ཀྱི་གཞི་དཔངས་
ཆ་ཆུང་གཉིས་ཀྱི་ས་ལ་ཆ་བཞིར་བགོས་ཏེ་ཀ་ཐུང་ཆ་གཉིས། ཞུ་དང་གསེར་གདུང་ལ་ཆ་རེ་
རེ་ཙམ་བྱེད་དམ། བྲེ་འདེགས་སུ་བྱེད་ན་དེ་ལ་ཆ་གསུམ་གདུང་ལ་གཅིག་གོ །གདུང་ལེབ་
ཀྱི་ཞེང་ཐིག་སྐུད་ཀྱི་ཚད་དུ་འདོད་པ་ཧ་ཅང་འཕྲས་སྐྱོན་ཡོད་པས་ཆ་ཆུང་གཅིག་པར་འདོད་
པ་ལེགས་ལ། སྤྱིར་གདུང་དང་གདུང་འདེགས་བྱེད་གཉིས་བསྡོམས་པའི་དཔངས་ལ་ཆ་ཆུང་
གཉིས་བྱུང་ན། གཞན་རྒྱ་དཔངས་ཀྱི་ཚད་ཕྲ་མོ་དེ་དག་ལ་ངེས་པ་མེད་དོ། །འོན་ཀྱང་ནང་དུ་
འཕྱར་ཆེ་ཆུང་ཇི་ལྟར་བདེ་བ་དང༌། ཕྱི་རུ་རྩིག་པ་དང་ཐད་མཉམ་ལས་ཕྱི་ལ་མ་འདས་པ་བྱ། 
འདེགས་བྱེད་རྣམས་རིན་པོ་ཆེ་སྣ་ཚོགས་དང་གདུང་གསེར་གྱི་རང་བཞིན་ནོ། །འདེགས་བྱེད་
རེ་རེའི་ཐད་ལ་ཕྱི་ངོས་སུ་གདུང་དང་ཞུའི་ངོས་ལ་རིན་པོ་ཆེའི་གཟེར་བུ་བཏབ་པ། ཆ་ཕྲན་
གཅིག་གི་བརྒྱད་ཆ་ཙམ་ཕྱིར་འབུར་བ། དེ་འདྲ་སྟེང་འོག་ཏུ་བཞི་བཞི་ཡོད་པ་ལ་གསེར་གྱི་

ཉག་ཐག་གམ་སྲད་བུ་དཀྲིས་ཏེ་ཕན་ཚུན་གཅིག་ནས་གཅིག་ལ་འཕྲེད་ངོས་སུ་འཐེན་པ་ལ་
ནི་གསེར་གྱི་སྐེ་རགས་བཞི་ཞེས་བྱ་ལ། སྐེ་རགས་གོང་མ་དང་གཉིས་པ་ལ་སྦྲགས་པའི་མ་ཀ་
ར་སྟེ་ཆུ་སྲིན་ནམ་སེང་གེའི་གདོང་བྱ་སྟེ། དེའི་ཚད་ནི་དཔངས་སུ་ཆ་ཆུང་གཉིས་ཀྱི་ལྔ་ཆ་དང༌། 
སྲབ་འཐུག་ཆ་ཆུང་གཅིག་གི་བརྒྱད་ཆ་ཡིན་པ། ཆུ་སྲིན་གྱི་མགོ་ནི་བྱ་འདབས་ལ་རེག་གོ་དེ་
ལ་མ་ཀ་ར་ནི་ཆུ་སྲིན་སྤྱི་ཙམ་དུ་བསྒྱུར་ཀྱང༌། ཆུ་སྲིན་གྱི་རིགས་ཀྱི་བྱེ་བྲག་སྟེ། རྒྱ་མཚོ་ཆེན་པོ་
ན་གནས་པའི་ཆུ་སྲིན་ཉའི་རིགས་ཅན་རྣམས་ལ་ཟེར་བ་ཡིན་གྱི། འཛིན་ཁྲི་བིར་དུ་གྲགས་པ་
ན་ཀྲ་ལ་སོགས་པ་ལ་མི་འཇུག་ཅིང༌། སེང་གེའི་གདོང་ནི་བཟོ་བོ་རྣམས་ལ་ཙི་པ་ཏྲར་གྲགས་
པ་ཉིད་དོ། །དེའི་ཁ་ནས་དྲ་ཕྱེད་འཕྱང་བ་སྟེ། དེ་ཡང་གཅིག་གི་ཁའི་འགུག་ནས་ཅིག་ཤོས་ཀྱི་
ཁའི་འགུག་ཏུ་ནོར་བུའི་འཕྲེང་བ་ཉིས་བསྒྲིགས་འཕྱར་བ་སྣེ་གཉིས་སུ་མདོ་འཛིན་རེ་ཡོད་ལ། 
མདོ་འཛིན་གྱི་རྩེའི་ཐེ་གུ་ཁའི་འགུག་ཏུ་བཅུག་པ་ནི་དྲ་བ་སྟེ་དོ་ཤལ་ཡིན་ལ། ཁའི་དབུས་ན་
མར་བགྲང་འཕྲེང་གི་མདོ་འཛིན་ཐུར་དུ་དཔྱངས་པ་ལྟ་བུ་ཡོད་པ་ནི་དྲ་ཕྱེད་དེ་དོ་ཤལ་ཕྱེད་པ་
ཡིན་ནོ། །གཞན་མེ་ཏོག་གི་འཕྲེང་བ་དང༌། ཟླ་བ་དང༌། ཟླ་བ་ཕྱེད་པ་དང༌། དར་དཔྱངས་པ་
ལ་སོགས་པ་རྣམས་ཇི་ལྟར་བདེ་བར་འགོད་དེ། དེ་རྣམས་གསེར་གྱི་སྐེ་རགས་ཀྱི་ཕྱི་ངོས་སུ་
ཡོད་ཅིང༌། རིང་བ་རྣམས་ཕ་གུ་མ་རེག་ཙམ་ལ་རེག་ཏུ་ཉེ་བའོ། ཁ་ཅིག་གསེར་གདུང་ཉིད་
གསེར་གྱི་སྐེ་རགས་སུ་འདོད་པ་ནི། གསེར་གྱི་སྐེ་རགས་གཏོང་ཚུལ་མ་གོ་བར་གདུང་ལས་
གཞན་དུ་འོས་མེད་སྙམ་པའི་ཧོལ་ཆོད་དེ། ཐ་ན་སྐེ་རགས་ཞེས་པའི་ཚིག་དོན་ཡང་མ་གོ་བར་
ཟད་དོ། །དཀྱིལ་འཁོར་འབྲི་བའི་ཚེ། དྲ་བྱེད་ཀྱི་གཞི་ཁ་དོག་ནག་པོར་བྱེད་པའི་རྒྱུ་མཚན་
བར་སྣང་སྟོང་པ་མཚོན་བྱེད་ཡིན་ནོ་ཞེས་བླ་མ་དག་གསུངས་ལ། འདོད་ཚུལ་གཞན་ཡོད་
མོད་མི་སྤྲོའོ། །བཅུ་གཅིག་པ་ཤར་བུ་ནི། ཐོག་མར་གསེར་གདུང་གི་སྟེང་དུ་དམ་ཚིག་འཁོར་
ལོའི་ནང་གི་ཐོག་ཕུབ་པའི་ཕྱམས་གཏོང་སྟེ་ཕྱམས་ཀྱི་དཔངས་ནི་ཆ་ཆུང་ཕྱེད་དོ། །ཕྱམས་

ཀྱི་སྣེ་མུ་ཏིག་འཕྲེང་བས་བསྒྲིབས་ཤིང༌། མུ་ཏིག་འཕྲེང་བ་དེ་ནི་གསེར་གདུང་ལས་ཆ་ཆུང་
གཅིག་གིས་ཕྱིར་འཕགས་པ་ཡིན་ལ། དེ་ནི་བྱ་འདབས་འོག་མ་ཡིན་ཞིང༌། དེའི་སྟེང་དུ་འོག་
མ་འོག་མ་ལས་སྟེང་མ་སྟེང་མ་ཕྱིར་རིང་བའི་ཁ་བད་བབས་སམ་བྱི་ཚེ་རིམ་པ་མང་པོའམ་བྱི་
ཚེ་གཅིག་བྱས་ཀྱང་རུང་སྟེ། ཕྱི་མཐའ་མུ་ཏིག་འཕྲེངས་བ་ལས་ཆ་ཆུང་གཉིས་ཙམ་གྱི་རིང་
བར་བྱ་སྟེ། བྱི་ཚེ་རིམ་པ་མང་ཉུང་ཇི་ལྟར་ཡང་མུ་ཏིག་འཕྲེང་བ་དང་བཅས་པ་ལ་དཔངས་ཆ་
ཆུང་གཅིག་གོ །བྱ་འདབས་སྟེང་མ་བྱི་ཚེའི་ཕྱི་ངོས་ཀྱང་རིན་པོ་ཆེའི་གཟུགས་ཀྱི་རྣམ་པའི་
མཛེས་ཚོན་དང༌། དེའི་ནང་ཙམ་གྱི་འོག་ནས་ཤར་བུ་ནི། ནོར་བུ་མིག་གསུམ་མགོ་ཐུར་དུ་
བསྟན་པ་ལྟ་བུ་བསྒྲིགས་པའམ། དམ་པོ་ཁ་གཅོད་ཅན་མགོ་བོ་ཐུར་དུ་བསྟན་པ་ལྟ་བུ་རིལ་
མོའམ་ལེབ་གཟུགས་ཇི་ལྟར་འོས་པ་བསྒྲིགས་པ། རིང་ཐུང་མུ་ཏིག་འཕྲེང་བའི་མ་མཐའ་དང་
མཉམ་པའོ། །བྱ་འདབས་ཀྱི་སྟེང་ཡང་རིན་པོ་ཆེའི་ཕ་གུ་བསྒྲིགས་པས་བཀབ་པ་ཡིན་མོད་
ཀྱི། ཚད་ངེས་པ་མེད་ཅིང་བ་ཀུ་ལའི་ཆ་ཆུང་གཅིག་གི་དཔངས་ལ་མི་བརྩིའོ། །
བྱ་འདབས་འདིའི་འཕྱར་རིང་ཐུང་གི་ཚད་ལ་ངེས་པ་མེད་ཀྱང༌། བླ་མ་གོང་མ་རྣམས་
འོག་ཏུ་འདོད་སྣམ་ནོན་པ་ཙམ་བྱ་གསུང་པ་ལྟར་རམ། དེ་བས་ཀྱང་རིང་ཙམ་མི་འགལ་ལོ། །
བཅུ་གཉིས་པ་མདའ་ཡབ་ནི་རྩིག་པའི་དྲང་ཐད་ཀྱི་ཕྱམས་སྟེངས་སུ་ཕ་གུ་ཐོག་སའི་ཚུལ་དུ་
བཀྲམས་ནས། དེའི་སྟེང་དུ་ཐོག་མཐིལ་ལས་གྱེན་དུ་ལངས་པ་ཤིང་དྲ་འདྲ་བའི་རིན་པོ་ཆེའི་
དྲ་མིག་སེང་མ་ཁ་དོག་སྣ་ཚོགས་པས་མཛེས་པའམ། ཡང་ན་རིན་པོ་ཆེའི་སྤང་ལེབ་གཡས་
གཡོན་དུ་མཐོ་དམན་གྱི་བཏག་སོ་རིམ་པ་བཞི་ཡོད་པ་ནི། རྒྱང་ནས་བལྟས་ན་མཆོད་རྟེན་གྱི་
བང་རིམ་འདྲ་བར་འོང་སྟེ་དེ་འདྲ་བ་གཅིག་ལ་གཅིག་མ་རེག་ཙམ་དུ་བསྒྲིགས་པ་ནི། མདའ་
ཡབ་མཆོད་རྟེན་གྱི་དབྱིབས་ཅན་ཞེས་བྱ་བ་དེ་ཡིན་ལ། བཏག་སོའི་རྣམ་པའི་ཟུར་སྤངས་ཏེ་
ཟླུམ་པོར་བྱས་པ་ནི། པདྨ་ཕྱེད་པའི་དབྱིབས་ཅན་ཡིན་པས་མཆོད་རྟེན་དབྱིབས་དང་པདྨའི་

དབྱིབས་གཉིས་གནད་གཅིག་ལ། བང་རིམ་རེ་རེའི་རྩེའམ་འདབ་མ་རེ་རེའི་མཚམས་ནས་
ཕན་ཚུན་རིན་པོ་ཆེའི་ཐེ་གུས་སྦྲེལ་པ་ཡིན་ནོ། །ཡང་ན་སོའི་འཕྲེང་བ་བསྒྲིགས་པ་འདྲ་བའང་
འབྱུང་སྟེ་འདི་ལ་ཡང་པད་འདབ་ཀྱི་དབྱིབས་ཞེས་ཟེར་རོ། །འཇིག་རྟེན་གདགས་པ་ལས། 
ཐུར་དུ་དཔྱངས་པའི་མདའ་ཡབ་དང༌། །སྟེང་དུ་བརྩེགས་པའི་མདའ་ཡབ་གཉིས་བཤད་
ཅིང༌། །ཤེར་མདོ་ལས། བྱང་ཆུབ་སེམས་དཔའ་ཆོས་འཕགས་ཀྱི་ཕོ་བྲང་ལ་སྟེང་དུ་བསྒྲེང་
པ་ཁོ་ན་ལ་མདའ་ཡབ་ཏུ་བཤད་པའང་ཡོད་པས། བྱ་འདབས་ལས་ཐུར་དུ་དཔྱངས་པ་ལ་
ཡང་མདའ་ཡབ་ཀྱི་ཐ་སྙད་འཇུག་པ་ཙམ་སྲིད་མོད་ཀྱང༌། གཙོ་བོར་སྟེང་དུ་བསྐོར་བ་ཉིད་
ལ་མདའ་ཡབ་ཅེས་གྲགས་པས། མདའ་ཡབ་དང་པུ་ཤུ་འགལ་བར་འཛིན་པ་ནི་མིང་གི་རྣམ་
གྲངས་ལ་འཁྲུལ་བ་ཡིན་ནོ། །དེས་ན་བྱ་འདབས་ལས་དཔྱངས་པའི་ཤར་བུའི་སྐད་དོད་བ་
ཀུ་ལི་ཞེས་བྱ་ཞིང༌། སྟེང་དུ་ལན་ཀན་བསྐོར་བ་ལ་ཀྲ་མ་ཤིར་ཥ་ཟེར་པས། བ་ཀུ་ལི་དང་ཀྲ་
མ་ཤིར་ཥ་གང་ཡིན་རྩད་གཅོད་དགོས་ཀྱི། ལོ་ཙཱ་བ་ངེས་མེད་རྣམས་ཀྱིས་བོད་སྐད་སྣ་ཚོགས་
སུ་བསྒྱུར་བའི་ཕྱོགས་ཞེན་འཐེན་འཁྱེར་ཙམ་ལ་སྙིང་པོ་མེད་དོ། །སྒོ་ཁྱུད་ཕན་ཆད་ཀྱི་ཐོག་
དང༌། ཁང་བཟང་ཆེན་མོའི་ཐོག ཐོག་རྒྱུད་གཅིག་མི་དགོས་པས། གཞལ་ཡས་ཁང་དངོས་
ཀྱི་དྲ་ཕྱེད་ཡན་ཆད་སྒོ་ཁང་ཕྱོགས་ལ་མི་འགྲོ་བར་སྒོ་སྟེང་གི་རྩིག་པ་བརྒྱུད་དེ་གནས་པ་ཡིན་
ནོ། །བཅུ་གསུམ་པ་དམ་ཚིག་གི་འཁོར་ལོའམ། ལྷ་སྣམ་གྱི་ཐོག་ཕུབས་ནི། ནང་གི་ཨིནྡྲ་ནཱི་
ལའི་ས་གཞིའི་ཟུར་དང་ལྷ་སྣམ་གྱི་མཚམས་སུ་ཀ་བ་རེ་རེ་བཙུགས་ཤིང༌། དེའི་བར་ལ་རིང་
ཐུང་ཆ་ཆེན་དྲུག་ཡོད་པའི་ཆ་ཆེན་གཉིས་གཉིས་ཀྱི་མཚམས་སུ་ཡང་ཀ་བ་རེ་རེ་བཙུགས་པའི་
ཕྱོགས་སུ་ཀ་བ་གཉིས་གཉིས་དང༌། ཟུར་དུ་རེ་རེ་སྟེ་ཀ་བ་བཅུ་གཉིས་པོ་ཀ་གདན་ཀ་ཞུར་
བཅས་པའི་རྩེ་མོ་རྣམས་ཕྱིའི་བྲེ་སྤུངས་སམ་ཀ་ཐུང་གི་ས་དང་རགས་རྩིས་སུ་དཔངས་མཉམ་
ལ། ནང་གི་ཀ་བའི་སྟེང་དུ་གདུང་བཀལ་བ་དང༌། ཕྱིའི་གསེར་གདུང་གཉིས་རགས་རྩིས་སུ་

མཉམ་པར་བྱའོ། །འོན་ཀྱང་ཆུ་འགྲོས་ཀྱི་ཚུལ་གྱི་ནང་མ་ཅུང་ཟད་མཐོ་བའི་ཆ་དགོས་ཤིང༌། 
དྲ་ཕྱེད་ཀྱི་སའི་གསེར་གདུང་ལེབ་མོར་བྱེད་པ་ནི། འདེགས་བྱེད་ཤིན་ཏུ་མང་བའི་རྒྱུ་མཚན་
གྱིས་དེས་ཆོག་ལ། ནང་མ་ལ་འདེགས་བྱེད་ཀ་བ་ཉུང་བས། གདུང་ལེབ་ཏུ་བྱས་ན་མི་ལེགས་
པས་ནང་གི་གདུང་གྲུ་བཞིའམ་ཟུར་གདུང་དུ་བྱའོ། །དེ་ལྟར་ཕྱི་ནང་གི་གདུང་གཉིས་ཀྱི་སྟེང་
དུ་ལྷ་སྣམ་གྱི་ཐོག་འགེལ་བའི་ཕྱམས་གཏོང་ལ། དེ་ནི་བྱ་འདབས་ཀྱི་ཐད་ཀ་ཡིན་ནོ། །ཕྱམས་
ཀྱི་སྟེང་དུ་རིན་པོ་ཆེའི་སྤང་ལེབ་གྲལ་མར་བཏང་ཞིང༌། སྟེང་དུ་ཐོག་{སའི་[པའི་]ཚུལ་གྱིས་
རིན་པོ་ཆེ་བརྡལ་བ་དང༌། ཕ་གུ་བཀྲམ་པ་ཡོད་དེ་དེ་དག་ལ་སྲབ་མཐུག་གི་ངེས་པ་མེད་མོད། 
མདའ་ཡབ་ནི་དེ་ལས་འཕགས་པ་ཡིན་ཞིང༌། ཁ་ཅིག་མདའ་ཡབ་ཤར་བུའི་སྟེང་ཐད་དུ་ཡོད་
པར་འདོད་པ་ནི་མི་འཐད་དོ། །བྱ་འདབས་ཀྱི་ཕྱམས་སྣ་དང་བབས་དང་བྱི་ཚེ་བསྒྲིགས་པ་
རྣམས་ཀྱི་སྟེང་ནས་ཐོག་སའི་ཚུལ་གྱིས་རིན་པོ་ཆེས་གཡོགས་དགོས་ཏེ། གཞན་དུ་ན་ཕྱམས་
སྣ་དང་བབས་ཧྲང་ཧྲང་པོ་མི་མཛེས་པར་འགྱུར་བའི་ཕྱིར་རོ། །དེས་ན་ཕྱི་དང་ནང་གི་ཐོག་
སའི་ནང་དུ་མདའ་ཡབ་བྱིང་ན་ནི། ཚད་ཆ་ཕྲན་གཅིག་མ་ཚང་བར་འགྱུར་ལ། མ་བྱིང་ན་ནི་
ཤར་བུ་དང་མདའ་ཡབ་ཀྱི་བར་དུ་རིན་པོ་ཆེ་བཀྲམ་པ་དེ་ལྷག་པས། ཁང་པའི་དཔངས་སམ་
བྲི་ཆ་ཚད་ལས་རྒལ་བར་འགྱུར་སྙམ་ན། མདའ་ཡབ་ཀྱི་རྩ་བ་ཐོགས་ས་དེའི་ནང་དུ་བྱིང་པ་
མ་ཡིན་ཡང༌། བྲི་ཆ་ལ་ནི་བྱ་འདབས་སྟེང་གི་ཐོག་ས་འབྲི་མི་དགོས་པས་བྲི་ཆ་ལ་མདའ་ཡབ་
ཕྱིར་བཀྱེད་དགོས་པ་སོགས་ཚད་དང་འགལ་བའི་སྐྱོན་མེད་ལ། སྒོམ་དོན་ལ་ནི་སྤྱིར་ཚད་
ཕྲ་མོ་འདི་དག་མ་ངེས་པར་ཡང་ཡོད་ཅིང༌། བ་ཀུ་ལི་དང་མདའ་ཡབ་འབྲེལ་མི་དགོས་པའི་
ཕྱིར། དེའི་བར་ལ་ཇི་ལྟར་ཡོད་ཀྱང་སྐྱོན་དུ་མི་འགྱུར་རོ། །བཅུ་བཞི་པ་སྒོ་ཁང་ནི། རྩིག་པ་ཇི་
ལྟར་འཐེན་པའི་ཚུལ་གྱི་རྨངས་ནི། བྲི་ཆ་ལ་ཇི་ལྟར་ཡོད་པ་ལྟར་ཡིན་ཏེ། དེ་ཡང་རྩ་ཐིག་གི་
གཡས་དང་གཡོན་དུ་ཆ་ཆུང་གཉིས་གཉིས་ཏེ་སྡོམས་པས་ཆ་ཆེན་གཅིག །རྩིག་པ་མེད་པའི་

བར་སྟོངས་དེ་ནི་སྒོ་དངོས་ཡིན་ལ། མཚམས་དེའི་རྩིག་པའི་སྣེ་ནས་མདུན་ཕྱོགས་སུ་ཆ་ཆེན་
རེ་རེའི་རྩིག་པ་འཐེན་པ་ནི་སྒོ་ཁྱུད་ཅེས་བྱ་ཞིང༌། སྒོ་ཁྱུད་ཀྱི་སྣེ་ནས་གཡས་གཡོན་ངོས་སུ་
བཀྱེད་དེ་འཐེན་པ་ནི། སྒོ་འགྲམ་དང༌། དེའི་ངོས་ནས་མདུན་ངོས་སུ་འཐེན་པ་ནི་སྒོ་ལོགས་
ཞེས་བྱའོ། །དཔལ་དྲི་མ་མེད་པའི་འོད་ལས་ནི། སྒོ་འགྲམ་དང་སྒོ་ལོགས་ཀྱི་ཐ་སྙད་འདི་དང་
གོ་ཟློག་པའི་ཚུལ་གྱིས་གསུངས་པའང་ཡོད་དོ། །སྒོ་ཕན་ཆད་ཀྱི་རྩིག་པ་མཐོ་དམན་ཇི་ལྟར་
བྱེད་སྙམ་ན། ཁ་ཅིག་ཆ་ཆུང་དགུའོ་ཞེས་ཟེར་ཡང་སྙིང་པོ་མེད་ལ། འདི་ནི་རྟ་བབས་ཀྱི་མཐོ་
དམན་དང་རིམ་པ་བསྟུན་དགོས་ཏེ། རྟ་བབས་དཔངས་སུ་སྒོ་ཚད་གསུམ་མ། སྣམ་བུ་བཅུ་
གཅིག་མ་གཉིས་མཉམ་དགུ་མཉམ་ལ་ནི་ཆ་ཆུང་ཕྱེད་དང་བཅུ་གསུམ་ཙམ་དགོས་ཤིང༌། སྒོ་
ཚད་གཅིག་མ་ལ་ནི། ཆ་ཆུང་བཅུའི་ཚད་ཀྱིས་ཆོག་པའང་ཡིན་ནོ། །རྟ་བབས་སྒོ་ཚད་གཉིས་
མ་སོགས་ལའང་དེས་རིགས་འགྲེ་སྟེ། ཞིབ་མོར་གཞན་དུ་བཤད་པར་འདོད་དོ། །གང་ལྟར་
ཡང་སྒོ་ཁྱུད་དང༌། སྒོ་འགྲམ་དང༌། སྒོ་ལོགས་རྣམས་ཀྱི་རྩིག་པའི་དཔངས་ནི་མཉམ་པོར་
བྱ་ཞིང༌། སྒོ་ལོགས་ཀྱི་གཡས་གཡོན་གྱི་རྩིག་སྣ་ལ་རིན་པོ་ཆེའི་གདུང་བཀལ་བ་ལ་ནི་ཡ་
ཕུབས་ཀྱི་གདུང་ཞེས་ཟེར་བར་སྣང་ལ། དེ་ཡང་རྩིགས་པའི་རྩ་བ་ནས་ཡར་ཆ་ཆུང་བདུན་
འདས་པ་བརྒྱད་པའི་ས་ལ་གདུང་གཏོང་བ་ཡིན་ཏེ། སྒོ་འགྲམ་དང་སྒོ་ལོགས་ཀྱི་ཕྱི་ནང་
གི་ཚད་ལ་ཆ་ཆུང་གཉིས་སུ་བྱེད་པའི་ཚེ་ན། གདུང་གི་དཀྱུས་ཆ་ཆུང་བཅུ་པ་འགེལ་དགོས་
ཤིང༌། སྒོ་ཁྱུད་སྒོ་འགྲམ་སྒོ་ལོགས་ཆ་མཉམ་པར་བྱེད་པའི་ལུགས་ལ་ནི་གདུང་ཆ་ཆུང་བཅུ་
བཞི་པ་འགེལ་དགོས་སོ། །དེ་ཡང་རྩིག་པའི་སྟེང་གི་ཁར་གདུང་འགེལ་དགོས་པ་མ་ཡིན་གྱི། 
གདུང་ཁུང་དྲུས་པའི་ཚུལ་གྱིས་དཔངས་ཆ་ཆུང་བརྒྱད་པའི་ཐད་དུ་རྩིག་པ་དྲུས་ཏེ་ཕུག་པའི་
ཐད་ལ་ཆ་ཆུང་རེ་རེ་ཡོད་ལ། སྒོ་གཡབས་ཆུང་བའི་དབང་དུ་བྱས་ན། དེའི་བར་ལ་ཆ་ཆུང་
བརྒྱད་ཡོད་པས་གདུང་མཐོང་བ་ནི་ཆ་ཆུང་བརྒྱད་དོ། །དེའི་སྟེང་དུ་རྩིག་པ་རིམ་པ་ལྔ་མཚོན་

བྱེད་ཅུང་ཟད་གཏོང་བར་སྔ་མ་རྣམས་བཞེད་ལ། སྒོ་གཡབས་ཡངས་ཤིང་ཆེ་བའི་ཕྱོགས་ལ་
ནི་གདུང་དེ་ཡོད་ཀྱང་བྲི་བྱ་ལ་མི་འབྲི་བས་ཧར་སྒོ་ཞེས་གྲགས་ཤིང༌། སྤྱིར་གཞུང་རྣམས་ཀྱི་
ཚིག་ཟིན་ལ་གདུངས་དེ་ལ་འདེགས་བྱེད་ཀྱི་ཀ་བ་བཤད་པ་དང་མ་བཤད་པ་ཅི་རིགས་པ་
ཡོད་ཀྱང༌། དོན་ལ་ནི་གདུང་རིང་ཐུང་གི་ཕྱོགས་གཉིས་ཀ་ལ་ངེས་པར་དགོས་སོ། །དེ་ཡང་
ཧར་སྒོའི་ཕྱོགས་ལ་སྒོ་ལོགས་ཀྱི་རྩེ་མོའི་ནང་མཐའ་ནས་ནང་མཐའི་བར་ལ་ཆ་ཆེན་གསུམ་
ཡོད་པས། ཆ་ཆེན་རེ་རེའི་མཚམས་སུ་ཀ་བ་སྦོམས་སུ་ཆ་ཕྲན་རེ་རེ་ཡོད་པ་རེ་འཛུགས། དེའི་
ངོས་ལ་རིན་པོ་ཆེའི་ཕྲ་རྒྱན་སྣ་ཚོགས་པ་ཡོད་པར་བྱ། སྒོ་ཁང་ཆུང་བའི་ཕྱོགས་ལ་དབུས་
སུ་ཆ་ཆུང་གསུམ། གཡས་གཡོན་གྱི་ཕྱི་མཐའ་ལ་ཆ་ཆུང་གཉིས་གཉིས་ཡོད་པའི་བར་དུ་ཆ་
ཆུང་ཕྱེད་པའི་སྦོམས་ཀྱི་ཀ་བ་རེ་རེ་འཛུགས་དགོས་པ་ཀ་བ་དེ་གཉིས་ནི་རྒྱན་གྱི་ཀ་བ་ཡིན་
པར་མ་ཟད། གདུང་དེའི་སྟེང་དུ་ཀ་ཐོག་ཏུ་ཀ་བ་བཞག་པའི་ཚུལ་གྱིས་ཆ་ཆུང་བཅུའམ་ཕྱེད་
དང་བཅུ་གསུམ་གྱི་སྟེང་ནས། སྒོ་ཁྱུད་སྒོ་གཡབས་དང་བཅས་པའི་ཐོག་འབུབས་རྒྱུའི་ཆ་
ཆུང་བཅུ་པའི་ཐད་དམ། ཕྱེད་དང་བཅུ་གཉིས་པའི་སྟེང་ནས་ཕྱེད་དང་བཅུ་གསུམ་པའི་བར་
དུ་འཛུགས་རྒྱུའི་གདུང་ཞེང་དུ་ཆ་ཆུང་གཅིག་པ་ཅིག་ཡོད་པ་དེ་འདེགས་བྱེད་ཀྱི་ཀ་བ་ཡང་
འཛུགས་དགོས་པས་འདི་ངེས་པར་དགོས་སོ། །ཞིབ་མོར་ན་གདུང་ཆ་ཆུང་ཕྱེད་པ་རེ་གཏོད་
པས་རྟ་བབས་སྣམ་བུ་བཞི་མ་ལ་ཀ་ཐུང་ཁོ་ན་ཡིན་ལ། སྒོ་ཚད་གསུམ་མ་གཉིས་མཉམ་དགུ་
མཉམ་ལ་ནི་ཆ་ཆེན་གཅིག་པ་ཡིན་ཞིང་གཞན་ལའང་དེའི་རིགས་འགྲེའོ། །
སྒོ་ཚད་གཉིས་མ་ལ་ནི་ཆེ་ཆུང་གཉིས་དང་ཆ་ཆུང་གི་སུམ་གཉིས་ཡོད་ལ། དེའི་སྟེང་
ནས་རྩིག་{གདོང་[གཏོང་]གི་སྣེ་ལ་གདུང་འགེལ་ཞིང༌། ཀ་ཐུང་དེ་གཉིས་ཀྱང་གདུང་དེ་
འདེགས་བྱེད་ཡིན་ལ། གདུང་དེའི་སྟེང་ནས་ཕྱམས་བཏང་སྟེ་སྒོ་གཡབས་ཀྱི་ཐོག་འབིབས་
པ་ཡིན་ནོ། །བྲི་ཆ་ལ་ཀ་ཐུང་དང་གདུང་འདི་རྣམས་མི་འབྲི་བ་ནི། སྤྱིར་ཐོག་ཕུབས་ཀྱི་རིགས་

རྣམས་འབྲི་མི་ཐུབ་པ་དང༌། འདི་དག་ནི་རྟ་བབས་ཀྱི་ཕག་ཏུ་སོང་བའི་ཕྱིར་ཡང་ངོ༌། །དེ་
ལ་སྒོ་ཁྱུད་ཀྱི་བར་སྟོང་གྲུ་བཞི་པ་ལ་ནི་སྒོ་ཕུགས་ཞེས་བྱ་ཞིང༌། སྒོ་འགྲམ་ཀྱི་ཕྱི་སྒོ་ལོགས་
གཉིས་ཀྱི་བར་ཁང་ནི་སྒོ་གཡབས་ཞེས་བྱ་སྟེ། སྒོ་ཁང་ཞེས་པ་ནི་དེ་ཐམས་ཅད་ཀྱི་སྤྱི་མིང་
ཡིན་ཡང༌། ཁ་ཅིག་སྒོ་ཕུག་དང་ཁ་ཅིག་སྒོ་གཡབས་ལ་སྒོ་ཁང་གི་མིང་སྦྱོར་བར་ཡང་འདོད་
དོ། །འགའ་ཞིག་སྒོ་ཁང་སྟེང་དུ་རྟ་བབས་རྩིག་ཟེར་བ་དང༌། སྒོ་ཁྱུད་ཀྱི་ནང་ཁོ་ན་ལ་སྒོ་ཁང་
དུ་ངོས་འཛིན་པ་ནི་ནང་འགལ་སྨྲ་བའོ། །སྒོ་གླེགས་འཛུགས་པའི་ས་ནི་ཁ་ཅིག་རྩ་ཐིག་གི་
གནས་དང༌། གཞན་དག་སྒོ་ཁྱུད་སྒོ་འགྲམ་གྱི་མཚམས་དང༌། འགའ་ཞིག་གཉིས་ཀར་དུ་
འཛུགས་ཞེས་ཟེར་ན། གཉིས་ཀར་དུ་བྱེད་ཀྱང་མི་འགལ་མོད་ཀྱི། ཁ་ཅིག་སྒོའི་གནས་སུ་
སྒོ་གླེགས་མི་འཛུགས་པར་དམ་འཆའ་བ་ནི་འཇིག་རྟེན་དུ་གྲགས་པ་དང་འགལ་ཞིང་སྒོ་ཡིན་
པར་འཇོག་བྱེད་ཀྱི་དོན་རྐང་སྟོར་བའོ། །དེས་ན་རྩ་ཐིག་གི་གནས་སུ་གཡས་གཡོན་ཆ་ཆུང་
ཕྱེད་ཕྱེད་ལ་སྒོའི་རུ་བཞི་བྱ་ཞིང༌། སྟེང་འོག་ཡ་ཐེམ་མ་ཐེམ་ལ་ཆ་ཆུང་རེ་རེ་བྱ། དབུས་སུ་སྒོ་
གླེགས་གི་མེ་ལོང་ཉིས་རལ་དུ་བྱ་བས་རེ་རེའི་ཞེང་དུ་ཆ་ཆུང་གཉིས་གཉིས། དཔངས་ནི་སྒོ་
ཁྱུད་ཀྱི་རྩིག་པའི་དཔངས་མཐོ་དམན་དང་བསྟུན་དགོས་པས། རྩིག་དཔངས་ཆ་ཕྲན་བཅུ་པ་
ལ་སྟེང་འོག་ཏུ་ཆ་ཕྲན་རེ་རེ་བོར་བས། སྒོ་གླེགས་ཆ་ཕྲན་བརྒྱད་པ་ཡིན་ལ། རྩིག་དཔངས་ཆ་
ཕྲན་ཕྱེད་དང་བཅུ་གསུམ་པ་ལ་ཕྱེད་དང་བཅུ་གཅིག་པ་འོས་ཤིང༌། སྤྱིར་སྒོ་གླེགས་ཀྱི་ཚད་ལ་
ངེས་པ་མེད་པས་ཇི་ལྟར་བདེ་བ་ཡིན་པར་བཞེད་དོ། །གལ་ཏེ་སྒོམ་དོན་དང་བློས་བསླང་ལ་
ཐེམ་སྐས་བྱེད་པའི་ལུགས་ལྟར་ན། གཞལ་ཡས་ཁང་གི་གཞི་འདོད་སྣམ་གྱི་ཕྱི་རོལ་དུ་རྒྱར་
ཆ་ཆུང་གཅིག་པ་དང༌། སྒོའི་གཡས་གཡོན་དུ་རྟ་བབས་ཀྱི་ཀ་བ་འཛུགས་ས་ཚུན་ཆོད་ལ། སྣ་
ཚོགས་རྡོ་རྗེའི་ལྟེ་བ་མ་གཞི་ལས་ཆ་ཆེན་རེ་རེ་འཕགས་པ་ཡོད་པ་ལས། སྒོ་ཁྱུད་ཀྱི་ཟུར་གྱི་
ཐད་ནས་སྣ་ཚོགས་རྡོ་རྗེའི་ལྟེ་བའི་མཐའི་བར་ལ་སྒོ་ཚད་གཅིག་གི་རྒྱར་ཆ་ཆེན་གཅིག་པའི་

དཔངས་དེ་ཐུར་དུ་གཞོལ་བ་ལ་རྡོ་སྐས་བྱ་ཞིང༌། ཐེམ་སྐས་ཀྱི་རིམ་པའི་གྲངས་ཀྱི་ངེས་པ་ནི་
མེད་དེ། བརྒྱད་དང་བཅུ་དྲུག་ལ་སོགས་པ་ཇི་ལྟར་འོས་པའོ། །དབུས་དེར་སྒོ་ཕུགས་དང་
ཞེང་མཉམ་པའི་ཐེམ་སྐས་བྱུང་བ་ན། ཡ་ཕུགས་འདེགས་བྱེད་ཀྱི་ཀ་བ་ཡང་སྒོ་ལོགས་ཀྱི་
ནང་གཡས་གཡོན་གྱི་གཡབས་སྣར་འཛུགས་པ་འཐད་དམ་སྙམ་ལ། གལ་ཏེ་སྔར་བཤད་པ་
བཞིན་འཛུགས་ན། ཀ་བ་སྔར་བས་ཆ་ཆུང་གསུམ་གྱིས་རིང་བར་བྱའོ། །འོན་ཀྱང་སྦྱོང་རྒྱུད་
སོགས་གཞལ་ཡས་ཁང་གི་གདན་སྣ་ཚོགས་རྡོ་རྗེ་མི་བྱེད་པ་རྣམས་ལ་ཐེམ་སྐས་བྱེད་པ་ཤས་
ཆེ་ཞིང༌། དུས་འཁོར་ལྟ་བུ་སྣ་ཚོགས་རྡོ་རྗེ་ཡང་མེད་ལ་ཐེམ་སྐས་མ་བཤད་པ་ཡང་མང་ལ། 
སྣ་ཚོགས་རྡོ་རྗེ་བྱེད་པ་ལ་ནི་ཐེམ་སྐས་མི་བྱེད་པ་མང་ངོ༌། །རྒྱུད་སྡེ་འོག་མ་གསུམ་གྱི་དཀྱིལ་
འཁོར་ལ་ཡང་སྣ་ཚོགས་རྡོ་རྗེ་དམིགས་གསལ་གྱི་ཡོད་པ་ལ་ལར་སྲིད་ཀྱང་མེད་པ་ཤས་ཆེ་
ལ། རྒྱ་གར་གྱི་ཡང་མཁས་པ་སྒོ་དྲུག་མན་ཆད་ཕྱིས་ཀྱི་རྣམས་སྣ་ཚོགས་རྡོ་རྗེ་བྱེད་པ་ཤས་ཆེ་
ཡང་སྔོན་གྱི་རྣམས་ལ་ངེས་པ་མེད་དོ། །བཅོ་ལྔ་པ་རྟ་བབས་ནི། སྤྱིར་རྟ་བབས་ལ་རྒྱ་གར་གྱི་
མཁས་པ་རྣམས་ཀྱང་ཚད་ཅན་དང་ཚད་མེད་དང་འདྲེས་པ་གསུམ་ཡོད་པར་གྲགས་ལ། དེའི་
འདྲེས་པ་ནི་རྩོད་དུས་ཀྱི་ཐམས་ཅད་མཁྱེན་པ་རིན་ཆེན་འབྱུང་གནས་ཀྱིས་འཇིག་རྟེན་སྣང་
བྱེད་དུ་བཤད་པ་ལྟ་བུ་ཡིན་ཏེ། འཕྲེད་ལ་སྒོ་ཚད་གསུམ་དུ་ངེས་པ་དང༌། དཔངས་ལ་ངེས་
མེད་དུ་མཛད་པ་ལྟ་བུའོ། །
ཚད་མེད་པར་འདོད་པ་ལ་ངེས་གཟུང་བཤད་རྒྱུ་མེད་ཀྱང༌། རྒྱ་གར་དང་བལ་པོར་
བཞེངས་པའི་བྲིས་སྐུ་རྙིང་མ་ནི་དུ་མ་མཐོང་ངོ༌། །ཚད་ཅན་ལ་རྟ་བབས་སྒོ་ཚད་བཞིར་བཤད་
པ་ཡོད་པ་ནི། འཕྲེད་ལ་ཡིན་གྱི་དཔངས་སུ་མ་ཡིན་ཏེ། ད་ལྟའི་རྟ་བབས་སྣམ་བུ་བཞི་མའི་
རིང་མཐའ་དང༌། སྒོ་ཚད་གཅིག་མ་སྣམ་བུ་བཅུ་གཅིག་པའི་སྣམ་བུ་འོག་མ་ལ་འགྲིག་པས་
དེ་གཉིས་གང་ལ་སྦྱར་ཀྱང་རུང་ངོ༌། །དཔངས་སུ་སྒོ་ཚད་གསུམ་མའི་རིགས་ལ། དུས་འཁོར་

ལས། ཁ་འཇོགས་བུམ་པའི་ཏོག་དང་བཅས་པ་རྟ་བབས་ཀྱི་ཚད་ལ་ཐེ་བར་གསུངས་པ་ལྟ་བུ་
དང༌། ཡང་རྟ་བབས་ཀྱི་ཁ་འཇོགས་རྣམས་མི་ཐེ་བའི་སྒོ་ཚད་གསུམ་པ་རིགས་གཉིས་དཀྱིལ་
ཆོག་རྡོ་རྗེ་འཕྲེང་བ་ལས་བཤད་པ་ལྟ་བུ་དང༌། སྒོ་ཚད་གཉིས་མ་ལ་སྣམ་བུ་བཅུ་གཅིག་པ་
དང༌། སྣམ་བུ་བརྒྱད་པ་རིགས་གཉིས་ཡོད་ཅིང༌། འདི་ལའང་རྟ་བབས་ཀྱི་འཇོགས་མི་ཐེའོ། །
སྒོ་ཚད་གཅིག་པ་ལ་དཔངས་སུ་སྒོ་ཚད་གཅིག རྒྱར་སྒོ་ཚད་གསུམ་ལ་སྣམ་བུ་བཅུ་གཅིག་
དང་ལྡན་པ་འཕྲེང་བར་བཤད་པ་ལྟ་བུ་དང༌། སྣམ་བུ་བཞི་པ་རྒྱར་སྒོ་ཚད་བཞི་དཔངས་སུ་
སྒོ་ཚད་གཅིག་པ་གཉིས་ཡོད་དོ། །འདི་གཉིས་ལ་ཡང་རྟ་བབས་ཀྱི་འཇོགས་སྒོ་ཚད་གཅིག་
ལ་མི་ཐེའོ། །རས་བྲིས་དང་རྡུལ་ཚོན་གང་ཡིན་ཡང་རུང༌། སྒོ་ཚད་གཅིག་མ་དཀའ་ཚེགས་
ཆུང་བའི་དབང་དུ་བྱས་ནས། རྒྱ་གཞུང་དཀྱིལ་ཆོག་ལས་སྒོ་ཚད་གཅིག་མར་བཤད་པ་མང་
ཡང༌། སྣམ་བུ་བཞི་པར་བཤད་པ་ནི་དད་བྱེད་གོ་ཆའི་ཐིག་རྩ་ཉིད་ཡིན་ལ། གཞན་ཡང་རེ་རེ་
ཙམ་ཡོད་སྲིད་མོད། ཕལ་ཆེར་ལས་སྣམ་བུ་བཞི་པ་མ་བཤད་ཅིང༌། རྒྱ་གར་ཉི་འོག་གི་རྒྱལ་
ཁམས་དང་བལ་པོའི་ཡུལ་དུ་སྔགས་ལ་མཁས་པ་དུ་མ་ཡོད་པའི་སྐབས་སུ་བྲིས་པའི་དཀྱིལ་
འཁོར་གྱི་བྲིས་ཐང་ཇི་སྙེད་ཅིག་མཐོང་ཡང་སྣམ་བུ་བཞི་མ་མཐོང་ཞིང༌། བལ་པོ་ཕན་ཆད་དུ་
འདི་འདོད་མཁན་ཉུང་བ་ཞིག་ཡིན་པར་སྣང་ངོ༌། ཁ་ཆེའི་ཡུལ་ལས་ཅུང་ཟད་བྱུང་བ་ནི། དད་
བྱེད་གོ་ཆའི་དཔེ་མཚོན་ལ། དེ་ལོ་ཆེན་གྱིས་བསྒྱུར་ཞིང་དེ་ལ་ཕྱག་ལེན་མཛད་པས། བོད་
ཁམས་ཐམས་ཅད་ཁྱབ་པ་ཡིན་ཏེ། སྔར་ནས་ལུགས་དེ་བསླབས་ནས་ཕྱིས་རྒྱ་གར་ལ་ཕྱིན་
པའི་ལོ་ཙ་བ་རྣམས་ཀྱང༌། བསླབས་ཤེས་སྔ་མ་དབང་བཙན་པར་བྱེད་པ་ཡང་མང་དུ་བྱུང་
མོད། ཤྲདྡྷའི་ཐིག་རྩའི་ལུགས་དེ་ནཱ་རོ་པ་དང༌། ག་ཡ་དྷ་རའི་མན་ངག་ཏུ་མི་འོང་ལ། འབྲོག་
འགོས་མར་གསུམ་གྱི་བཞེད་པར་ཡང་མི་འགྱུར་རོ། །
སྐབས་འདིར་སློབ་དཔོན་སྤྱོད་པ་པའི་ལུགས་ལ་རྟ་བབས་སྒོ་ཚད་གཉིས་མ་ཡིན་ཏེ། 

དཀྱིལ་ཆོག་ལས། དྲྭ་ནས་ཐིག་གིས་བསྐོར་བ་དག །རྟ་བབས་ཀྱི་ནི་གནས་སུ་བྱ། །ཞེས་
གསུངས་ཏེ། རྟ་བབས་ཉིད་ལ་སྒོ་ཚད་གཉིས། གདུགས་དང་བཅས་པའི་འཁོར་ལོའམ་འཁོར་
ལོ་རྐྱང་པ་ལ་ཆ་ཆུང་གཉིས་ཏེ། འཇོགས་དང་བཅས་པ་ལ་ཆ་ཆུང་བཅུའོ། །དེ་ལ་སྣམ་བུ་
བརྒྱད་པ་དང་བཅུ་གཅིག་པ་གང་ཡིན་གསལ་ཁ་མེད་པས་གང་ལྟར་བྱས་ཀྱང་རུང་མོད། རེ་
ཞིག་སྣམ་བུ་བཅུ་གཅིག་པ་ལག་ཏུ་བླང་བདེ་བས་དེའི་ལུགས་བཞིན་བྱའོ། །དེས་ན་སྒོ་ཁྱུད་
ནས་སྒོ་ལོགས་ཀྱི་རྩིག་གདོང་བར་གྱི་རྩིག་པའི་དཔངས་ཆ་ཆུང་བཅུ་དང༌། ཆ་ཆུང་གཅིག་གི་
སུམ་གཉིས་ཡོད་པ་ཅིག་བྱ། སྒོ་ལོགས་ཀྱི་རྩིག་གདོང་ནས་མདུན་དུ་ཆ་ཆུང་རེ་རེ་གཞལ་བ་
སྣ་ཚོགས་རྡོ་རྗེའི་ལྟེ་བའི་ཕྱི་མཐའ་ཡིན་ལ། དེ་ལ་ཕྱི་མཐའ་རེག་ཅིང་སྒོ་ལོགས་ཀྱི་རྩེ་མོའི་
ཕྱི་མཐའ་ནས། གཡས་གཡོན་ནས་ཆ་ཆུང་རེ་རེ་བཞག་པའི་མཚམས་སུ་ཀ་བ་ཕྱི་མ་གཉིས་
པོ་འཛུགས་ཤིང༌། དེ་གཉིས་ཀྱི་ནང་ཐད་སྒོ་འགྲམ་གྱི་ཕྱིའི་ཟུར་ཐད་སྒོ་འགྲམ་གྱི་རྩིག་པའི་
བར་ལ་བར་སྟོངས་ཆ་ཆུང་གཅིག་བཞག་ནས། ཕར་ཕྱོགས་ཀྱི་ངོས་འདོད་སྣམ་ལ་རེག་པར་
ནང་གི་ཀ་བ་གཉིས་འཛུགས་ཏེ། ཕྱོགས་རེའི་རྟ་བབས་ལ་ཀ་བ་བཞི་བཞི་འཛུགས་དགོས་
སོ། །དེ་ཡང་སྟེགས་བུ་གྲུ་བཞི་པ་ཆ་ཆུང་རེ་དང་བུམ་པ་ཆ་ཆུང་གཅིག་དཔངས་དང་ལྡན་པ་
བརྩེགས་པའི་སྟེང་དུ་ཀ་བ་ཆ་ཆུང་ལྔ་པ་འཛུགས་སོ། །བུམ་པ་དང་སྟེགས་བུ་ཤྲདྡྷའི་ཐིག་
རྩ་དང༌། ཨ་བྷ་ཡའི་ལུགས་ལ་གསལ་བར་མི་འབྱུང་བ་ནི། འདོད་སྣམ་ཆ་ཆུང་གཉིས་པའི་
དཔངས་ཅན་གྱི་ཕག་ཏུ་སོང་བའི་དབང་དུ་མཛད། རྒྱ་གར་བ་སྔ་མ་མང་པོ་ཞིག་རྟ་བབས་ཀྱི་
ཀ་བ་ནང་མའི་ཕྱི་ཐིག་གི་མཚམས་ནས་འདོད་སྣམ་མེད་དེ། དེ་ལ་ནི་བྲི་ཆ་ལ་ཡང་སྟེགས་བུ་
དང་བུམ་པ་མཐོང་དགོས་ཤིང༌། སྒོ་ཁྱུད་ཀྱི་ཕུག་ན་ཡང་འདོད་སྣམ་མེད་པས་མུན་པར་བྱེད་
དེ། སློབ་དཔོན་འདིའི་དཀྱིལ་ཆོག་ན་དེ་གཉིས་གང་དང་མཐུན་གསལ་ཁ་མེད་ཀྱང༌། རྒྱ་གར་
གྱི་སྔགས་བླ་མེད་པ་རྙིང་པ་ཕལ་ཆེར་དེ་ལྟར་འདོད་པའི། བུམ་པ་དང་ཀ་གདན་མཐོང་བར་

བྱེད་པ་{དེས་[ངོས་]ལུགས་འདིའི་དགོངས་པར་ཉེའོ། །སྙམ་མོ། །ཐད་ཀ་དེར་འདོད་སྣམ་
ཡོད་མེད་ཀྱི་ཁྱད་མ་གཏོགས་ཀ་བའི་སྒོམ་དོན་ལ་འདྲ་སྟེ། སྟེགས་བུ་བུམ་པ་གཉིས་ཀྱང་ཀ་
གདན་ཡིན་པས་ཀ་བར་གཏོགས་ལ་ཆ་ཆུང་ལྔ་པོ་ལ་ཀ་ཞུའི་དཔངས་ཀྱང་ཐེ་མོད་ཀྱི། ཡོངས་
སུ་བསྡོམས་པའི་མིང་ལ་ཀ་བ་ཆ་ཆུང་བདུན་པ་ཞེས་བྱའོ། །དེའི་སྟེང་དུ་གསེར་གྱི་སྣམ་བུ་ཆ་
ཆུང་གཅིག་གི་སུམ་ཆ་ནང་མཐའ་ཀ་བ་དང་ཚད་མཉམ་ཞིང༌། ཕྱི་གཡས་གཡོན་དུ་ཀ་བ་ལས་
ཆ་ཆུང་གཅིག་གིས་འཕགས་པ་ཁོང་སྟོང་སྒམ་རིང་ལྟ་བུ་སྒོ་ཁང་གི་གཡས་གཡོན་ལ་བཀལ་
ཞིང༌། མདུན་ངོས་སུ་ཀ་བ་ལས་ཕྱིར་མ་འཕྱར་བ་ཀ་བ་ཉིད་དང་ཚད་མཉམ་པ་ལ་དབུས་གླང་
རྒྱབ་ཀྱི་ཐད་ཀ་ལ། གསེར་སྣམ་དེའི་མ་མཐའ་སྒམ་རིང་གི་མཐིལ་གྱི་ཚབ་གདུང་གདན་འདྲ་
བའི་གདུང་ལེབ་ཐིག་སྐུད་གཅིག་གི་སྲབ་འཐུག་ཙམ་ཐལ་མར་བཏང་ཡང༌། དེ་མ་གཏོགས་
གསེར་སྣམ་དངོས་གླང་རྒྱབ་ཀྱི་ཐད་ཀར་ཆད་དོ། ། དེའི་སྟེང་དུ་ཤར་བུའི་སྣམ་བུ་དང༌། རིན་
པོ་ཆེའི་སྣམ་བུ་དང༌། རྨིག་པའི་སྣམ་བུ་རྣམས་དཔངས་སུ་ཆ་ཆུང་གི་སུམ་གཉིས་སུམ་གཉིས་
སུ་མཉམ། གཡས་གཡོན་དུ་རྟ་བབས་ནང་ཕྱོགས་ཀྱི་མཐའ་གསེར་སྣམ་དང་མཉམ་ཞིང༌། 
ཕྱིར་གསེར་སྣམ་ལས་ཀྱང་ཆ་ཆུང་རེ་རེ་འཕགས་པ་ཁོང་སྟོང་སྟེ། སྣམ་བུ་དེ་རྣམས་ཁ་ཕྱི་ལྟས་
ནང་ལྟས་ཀྱི་ངོས་ཁ་དོག་མི་འདྲ་བ་དང༌། བཟོ་ཁྱད་དུ་མ་དང་བཅས་པའི་རེ་ཁས་བཅད་པ་
མ་གཏོགས་ནང་གི་ཁོང་སྟོང་འབྲེལ་བ་ཡིན་ཞིང༌། སྒོའི་མདུན་གྱི་ཕྱོགས་ལ་སྟེང་གི་མདའ་
ཡབ་ལ་གདམ་ང་ཡོད་པ་མ་གཏོགས། སྣམ་བུ་བཅུ་པོ་ཐམས་ཅད་ལ་མཚམས་གཅོད་པའི་རེ་
ཁའི་འབུར་ལས་གཞན་པའི་འཕྱར་སོགས་རིང་ཐུང་མེད་པར་སྙོམས་པ་ཡིན་ལ། མུན་པའི་ཕྱི་
ངོས་ཧར་སྟོངས་ཡིན་ཡང༌། དྲ་ཕྱེད་ཕྱི་མཐའ་ལ་འཕྱང་བས་མདུན་ངོས་ལ་དེ་ཡང་གཞན་དང་
མཉམ་པར་འགྱུར་རོ། །དེ་ལ་གསེར་སྣམ་སྒམ་རིང་ཁ་གཅོད་མེད་པ་ལྟ་བུ་ལ། དེ་ནས་སྣམ་
བུ་དེ་གཉིས་སྒམ་ཁ་གཅོད་མེད་ཅིང་ཞབས་ཀྱང་སྟོང་པ་འདྲ་བ་ཚད་མཉམ་པ་གཉིས་སྔ་མའི་

སྟེང་དུ་བརྩེགས་པ་ལྟ་བུ་ཡིན་ལ། རྟ་རྨིག་ཀྱང་དེ་དང་འདྲ་བ་ལས་ཁ་གཅོད་བཀབ་པ་ལྟ་བུ་
སྟེ། འོན་ཀྱང་གཡས་གཡོན་དུ་གསེར་སྣམ་ལས་ཤར་བུའི་སྣམ་བུ་ཕྱིར་འཕགས་པའི་ཆ་ཆུང་
གཅིག་པོའི་ཐད་ཀྱི་ཤར་བུའི་གཤམ་ལ་རིན་པོ་ཆེའི་སྤང་ལེབ་སྲབ་མོས་བཀབ་པ་དགོས་སོ། །
དེའི་སྟེང་དུ་མུན་པའི་སྣམ་བུ་འོག་མ་ནི་དཔངས་ཆ་ཆུང་གཅིག་པ། ནང་གི་ཕྱོགས་ཁོར་ཡུག་
ཏུ་སྔར་དང་འདྲ། ཕྱི་ལ་ཟུར་བཞིར་ཀ་བ་ཡོད་ཅིང༌། གླང་རྒྱབ་ཀྱི་གཡས་གཡོན་དུ་ཡང་ཀ་བ་
རེ་བཙུགས། དེ་མིན་ཕྱི་སྟོང་པ་སྟེ་འདི་དང་སྒོ་ཁང་གི་རྩིག་པ་རྟ་བབས་ཀྱི་ནང་དུ་ཆུད་པའི་
དཔངས་མཉམ་པས། སྒོ་ཁང་རིལ་གྱི་ཐོག་ཕུབ་པའི་ཐོག་གི་མཐའ་ནས་བྱ་འདབས་འདྲ་བ་
རིང་པོ་དཔྱངས་པ་སྟེ་རྟ་བབས་དང༌། སྒོ་ཁང་གི་རྩིག་པའི་བར་སྟོངས་ཆ་ཆུང་གཅིག་འདས་
ནས། རྟ་བབས་རང་གི་ཐད་མུན་སྣམ་འོག་མའི་སྟེང་ཟུར་དུ་འོག་གི་རྟ་བབས་འདེགས་བྱེད་
ཀྱི་གདུང་ལེབ་གསེར་སྣམ་གྱི་འོག་ཏུ་ཡོད་པ་དེ་འདྲ་ཅིག ཀ་ཐོག་ཀ་བཞག་གི་ཀ་བ་མུན་པའི་
འོག་ཏུ་རྟ་བབས་ཀྱི་ཁོག་ན་སྲོག་འཛིན་གྱི་ཚུལ་དུ་ཡོད་པ་དེའི་སྟེང་དུ༌། གདུང་ཡང་ཁོར་ཡུག་
ཏུ་ཡོད་པ་ལ་བྱ་འདབས་ཀྱི་རྣམ་པ་དེ་དག་ཁེལ་བ། སྟེང་དུ་སྤང་ལེབ་བཀྲམ་པ་ལྟ་བུ་ཡིན་
ཞིང༌། ཕྱམས་སྣ་རྣམས་མི་མཐོང་བར་བསྒྲིབས་པའི་ཚུལ་དུ་ཝ་རཎྜ་མདུན་ངོས་སུ་ཤིང་ལེབ་
ཟུར་ལངས་ལྟ་བུར་སྦྱར། གཡས་གཡོན་དུ་གདུང་གི་སྟེང་དུ་བྱི་ཚེ་ཞིབ་མོ་བཏང་བ་ལྟ་བུའོ། །
ཝ་རཎྜ་དེ་ཡང་དཔངས་སུ་ཆ་ཆུང་གི་སུམ་གཉིས་ཡོད་པ། ནང་དུ་གླང་རྒྱབ་ཀྱི་ཐད་ཀར་ཆད་
པ། གཡས་གཡོན་ལ་ཟུར་གྱི་ཀ་བ་ལས་ཆ་ཆུང་རེ་རེས་རིང་བའི་ཕྱམས་སྣའི་རྩེ་མོ་ཕྱིར་ལྟས་
མུ་ཏིག་གི་འཕྲེང་བ་བསྒྲིགས་པ་འདྲ་བ་དང༌། །མདུན་ཕྱོགས་ལ་ཝ་རཎ་གྱི་ཕྱི་མཐའ་ཉིད་
ལས་དྲ་ཕྱེད་དཔྱངས་པ་ཡིན་ཞིང༌། ཀ་བའི་བར་མཚམས་སྒོ་ལོགས་གཡས་གཡོན་ཕྱོགས་
ལ་ཀ་བའི་ཕྱི་མཐའ་དང་སྙོམས་པའི་གདུང་ཡོད་པ། དེའི་སྟེང་གཡས་གཡོན་དུ་བད་ཕུར་
བཏངས་བ་འདྲ་བ་དེའི་སྣེ་མོ་ལས་ཆ་ཆུང་གཅིག་གི་ནང་མཚམས་ནས་དྲ་ཕྱེད་འཕྱང་བ་ཡིན་

ནོ། །པཎྜི་ཏ་ཁ་ཅིག་ནང་གི་ཐོག་ཕུབས་ཀྱི་གདུང་གི་ཐད་ཐོག་སྟེང་དུ་སྤང་ལེབ་སྲབ་མོས་
ཤག་དྲངས་པ་ལྟ་བུར་འདོད་པའང་ཡོད་སྐད་ཅིང༌། གླང་རྒྱབ་ཀྱི་ཐད་དུ་ལུགས་དེ་མཛེས་པར་
སྣང་ལ། འོན་ཀྱང་མུན་སྣམ་གོང་མའི་མདུན་ཕྱོགས་ལ་སྤངས་ལེབ་སྤངས་པའི་གཡབས་ཀྱི་
ཚུལ་དུ་བྱེད་པ་ཉིད་ལེགས་སོ། །ཞེས་གསུང་ངོ༌། །གླང་རྒྱབ་ཀྱི་གཡས་གཡོན་མུན་སྣམ་འོག་
མའི་ཀ་ཐོག་གམ། ཞུ་སྟེང་དུ་མུན་སྣམ་གོང་མ་ལ་ཡང་གླང་རྒྱབ་ཀྱི་གཡས་གཡོན་དུ་ཀ་བ་རེ་
རེ་བྱའོ། །དེ་ལ་མུན་སྣམ་སྟེང་མ་ནི་སྒོ་གཡབས་ཀྱི་སྟེང་ཁང་ཡིན་ལ། དེའི་ཟུར་གྱི་ཀ་བ་བཞི་
པོ་ཡང་སྒོ་ལོགས་ཀྱི་རྩིག་སྣ་ཟུར་བཞི་པོའི་སྟེང་ཐད་དུ་བཙུགས་པ་ཡིན་ཞིང༌། དེ་དག་དང་
ཐད་དུ་མུན་སྣམ་འོག་མའི་ཀ་བ་ལས། གཡས་གཡོན་གྱི་ནང་དུ་ཆ་ཆུང་གཅིག་གིས་སྤགས་
པའི་སར་ཀ་བ་བཙུགས་ཏེ། ཀ་བ་འདི་འོག་གི་ཀ་ཐོག་ཏུ་མི་ཡོང་རུང་འོག་མའི་ཞུ་སྣར་སླེབ་
པར་བྱས་ལ། སྒོ་ཁྱུད་སྒོ་འགྲམ་གྱི་མཚམས་ཐད་དུ་ཡང་ཀ་བ་གཉིས་བཙུགས་ན་ལེགས་པར་
མངོན་ནོ། །
ཀ་བའི་སྟེང་དུ་མདུན་རྒྱབ་གཉིས་ཀྱི་གདུང་གཏོང་སྟེ། གཡས་གཡོན་དུ་ཀ་ཐོག་ལས་
ཆ་ཆུང་གཉིས་རེས་རིང་ཞིང་འཕགས་པའོ། །རྩིག་གདོང་གི་གདུང་ཐད་སྒོ་ལོགས་ཀྱི་སྟེང་
ཟུར་དུ་བཙུགས་པའི་ཀ་བའི་སྟེང་དུ་ཡང་གདུང་བཏང༌། འདི་འདེགས་བྱེད་ལ་འོག་གི་ཀ་
ཐུང་སྟེང་དུ་ཀ་བ་བྱུང་ནའང་ལེགས་སོ། །མུན་སྣམ་འདིའི་ཕྱི་མཐའ་གཡས་གཡོན་གཉིས་
ཀྱི་གདུང་འཕྲེང་འགེལ་ཏེ། ཀ་བ་ཉིད་དང་ཐད་མཉམ་དུ་ཟད་པ། གདུང་དེ་ཀའི་སྟེང་གི་ཀ་
ཐོག་ཀ་བཞག་ཏུ་ཀ་བ་རེ་རེ་ཡོད་ཅིང༌། དེའི་སྟེང་དུ་ཡང་གདུང་སྔར་བཞིན་བཏང་སྟེ་ཐོག་
ཕུབ་པ་ཡིན་ལ། ཕྱི་རུ་དེ་སྒྲིབ་པའི་ཕྱིར་འོག་ཏུ་ཤར་བུའི་སྣམ་བུ་དང་དེའི་སྟེང་དུ་རིན་པོ་ཆེ་
དང༌། དེའི་སྟེང་དུ་རྨིག་པའི་སྣམ་བུ་རྣམས་སྤང་ལེབ་ཟུར་ལངས་ལ་བརྩེགས་པ་ལྟ་བུ། ཆ་
ཆུང་སུམ་གཉིས་སུམ་གཉིས་ཀྱི་དཔངས་རེ་སོ་སོ་ལ་ཡོད་པ་ལ་སྲབ་འཐུག་གི་ངེས་པ་མེད་དེ། 

འོན་ཀྱང་སྲབ་པར་བྱ་ལ། ཤར་བུའི་སྣམ་བུ་དེའི་མདུན་གྱི་ཕྱི་མཐའ་ལ་ཡང་དྲ་ཕྱེད་དཔྱངས་
པ། གཡས་གཡོན་གྱི་དྲ་ཕྱེད་ཀྱི་སྣེ་ལ་འབྲེལ་བའི་བར་དུ་ཡོད་པ་ནི། མུན་པའི་སྣམ་བུ་གོང་
མའི་མདུན་ངོས་ཡིན་ལ། ཤར་བུའི་གཡས་གཡོན་གྱི་ཕྱི་མཐའ་སྒམ་འཕྲེད་ཉལ་ཁ་ནང་
བསྟན་འདྲ་བ། དེ་ཁོ་ནའི་འོག་ཕྱོགས་ལ་ཕྱི་ནས་ནང་དུ་གཞལ་བའི་ཆ་ཆུང་རེ་རེ་བོར་བའི་
མཚམས་སུ་དྲ་ཕྱེད་དཔྱངས་པ་ནི། མུན་སྣམ་གོང་མའི་གཡས་གཡོན་གྱི་ཕྱི་མཐའ་ཡིན་ཏེ། 
མུན་པ་ནི་བར་སྣང་ཡིན་པའི་ཕྱིར། སྤང་ལེབ་སོགས་ཀྱི་མཚམས་བཅད་པ་མི་དགོས་པས། 
ཀ་བའི་གཡས་གཡོན་དུ་ཆ་ཆུང་རེ་རེའི་ས་ཚུན་ཆད་དོ། །མུན་སྣམ་འདིའི་ཐད་ཀྱི་གླང་རྒྱབ་
ཀྱི་མུ་རན་ནི་ཕྱིར་ལྟས་ཀྱི་ཁ་ཞེང་དང༌། ཕྱི་ནས་ནང་དུ་རྒྱུགས་པའི་སྲབ་འཐུག་ཐམས་ཅད་
འོག་མ་རྣམས་དང་འདྲ་བར་བྱའོ། །ཤར་བུའི་སྣམ་བུ་ནི་མུན་པའི་སྟེང་གི་གདུང་གི་ངོས་ལ་
གཟེར་གྱིས་བསྡམས་ཤིང་རིན་པོ་ཆེ་དང་རྨིག་པའི་སྣམ་བུ་ཡང་གཡས་གཡོན་གྱི་སྣེ་གཉིས་
ཀ་བ་གོང་མའི་ངོས་ལ་གཟེར་གྱིས་བསྡམས་པ། གཡས་གཡོན་དུ་གདུང་ལས་ལྷག་པའི་ཆ་
ཕྲན་གཉིས་རེའི་ཐད་དུ་སྒམ་རིང་ཁ་འཕྲེད་བསྟན་ཁ་ནང་དུ་ཕྱོགས་པ་ཉིས་བརྩེགས་ལྟ་བུ་སྟེ། 
ཤར་བུ་དང་ཡང་སྡོམས་ན་གསུམ་བརྩེགས་ལྟ་བུ་བྱ་བའམ། ཡང་ན་ཤར་བུ་ལ་འོག་གཞི་དང་
རྟ་རྨིག་ལ་སྟེང་ཁེབས་མ་གཏོགས་མེད་པར་ཁོང་སྟོང་དུ་བྱས་ཀྱང་རུང་སྟེ། གང་ལྟར་ཡང་
ཕྱིར་ལྟས་སྣམ་བུ་གསུམ་ཀར་གྱི་རེ་ཁ་ཡོད་པའོ། །མུན་པ་གོང་མ་ཡན་ཆད་ནི་སྒོ་ཁང་གི་སྟེང་
གི་བ་གམ་བསིལ་བའི་ཁང་པའི་ཚུལ་ཡིན་པས། སྒོ་ཕུགས་ཀྱི་ཐོག་སྟེང་ལས་མཐོ་བའི་ཁང་
པ་ཡིན་ནོ། །
སྒོ་ཕུགས་ཀྱི་ཐོག་གི་གཡས་དང་གཡོན་དུ་ཡང༌། བྱ་འདབས་དང་ཤར་བུ་དང༌། མདའ་
ཡབ་རྣམས་དགོས་ལ། ཕ་གུ་དྲ་ཕྱེད་སོགས་ནི་མི་དགོས་སོ། ཁ་ཅིག་རྨིག་པའི་སྣམ་བུའི་
སྟེང་ཐད་རྟ་བབས་ཀྱི་མདུན་ངོས་སུ་ཐོག་ཕུབ་པའི་སྟེང་རྟ་རྨིག་གི་ནང་ན་ཡོད་པའི་ཕྱི་ངོས་

ཀྱི་གདུང་སྟེང་དུ། མདའ་ཡབ་འགེལ་བའི་ལུགས་འདུག་པའང་མི་རུང་བ་ནི་མ་ཡིན་ལ། དེ་
ལྟར་ན་སྣམ་བུ་བཅུ་གཅིག་པོ་ཐམས་ཅད་ཕྱི་ངོས་སུ་མཉམ་པ་ཡིན་ནོ། །འོན་ཀྱང་འོག་གི་སྒོ་
འགྲམ་གྱི་ཐོག་ཕུབ་ཀྱི་ཀ་ཐུང་དང་བཅས་པའི་སྟེང་ཐད་ན་མུན་པ་གོང་མ་དང༌། ཤར་བུ་རིན་
ཆེན་རྨིག་པ་གསུམ་ནང་བ་གམ་ཁོང་སེངས་སུ་འབྲེལ་བ་ལས། རྨིག་པ་གོང་མའི་ནང་གི་སྟེང་
ཐད་ན་གདུང་ཡོད་ཅིང་དེ་ལ་ཐོག་བཀལ་བ་ཡིན་ལ། གདུང་དེ་འདེགས་བྱེད་ཀྱང་ཡ་ཕུགས་
ཀྱི་ཀ་ཐུང་ཐད་དུ་ཀ་བ་གཉིས་བཙུགས་པས་དབུས་ནས་བཏེག གཡས་གཡོན་དུ་ཡང་གདུང་
དེའི་སྣེ་གཉིས་ནས། སྒོ་ལོགས་ཀྱི་ཟུར་སྟེང་དུ་བཙུགས་པའི་ཀ་བས་བཏེག་པ་ཡིན་ནོ། །སྒོ་
ལོགས་ཀྱི་རྩིག་པའི་སྟེང་ཀ་བའི་བར་མཚམས་དང་སྒོ་འགྲམ་གྱི་སྟེང་རྩིག་རྒྱང་ངམ་སྤངས་
ལེབ་ཀྱིས་བསྐོར་ཞིང༌། ཕྱི་ནང་གི་དབུས་སུའང་གདུང་རིང་གཏོང་ཞིང་དེ་འདེགས་བྱེད་ཀ་
བའང་དགོས་སོ། །དེ་ལྟར་ན་ཐོག་ཕུབས་ཀྱི་གདུང་དབུས་མའི་སྟེང་དུ་མདའ་ཡབ་དཔངས་
སུ་ཆ་ཆུང་སུམ་གཉིས་དཀྱུས་ལ་ཆ་ཆུང་བཅུ་པའོ། །དེའི་སྣ་ནས་བརྩམས་ཏེ། །གཡས་གཡོན་
དུ་ཡང་མདའ་ཡབ་ཅུང་ཟད་དགོས་པར་མངོན་ལ། མདའ་ཡབ་ཀྱི་ནང་ཁུགས་དབུས་སུ་
སྟེགས་བུ་མདའ་ཡབ་དང་དཔངས་མཉམ་པའི་སྟེང་དུ་པདྨ་ཆ་ཕྲན་ཕྱེད་པ་ལ་འཁོར་ལོ་ཆ་
ཕྲན་གཅིག་པ། གདུགས་དཀར་པོ་ཆ་ཕྲན་ཕྱེད་པ་རྣམས་བརྩེགས་པར་བྱེད་པའམ། ཡང་ན་
སྟེགས་བུ་མེད་པར་པདྨ་ཡོད་ཀྱང་མདའ་ཡབ་དང་མཉམ་པོར་སོང་ཞིང༌། གདུགས་སྤངས་
ནས་འཁོར་ལོ་ཉིད་ཆ་ཕྲན་གཉིས་པར་བྱས་ཀྱང་རུང༌། དེ་ཡང་ཡུ་བ་དབྱུག་པ་ཏོག་ཅན་
བཙུགས་པའི་དབུས་ནས་འཕྲེད་ལ་ཡན་ལག་ཏོག་དང་བཅས་པ་ཡོད་པ་ལ་འཁོར་ལོའི་ལྟེ་
བ་བསྐོན་པར་འདོད་ཅིང༌། འཁོར་ལོའི་གཡས་དང་གཡོན་དུ་རི་དྭགས་ཀྱི་གཟུགས་གསེར་
ལས་བྱས་པ་ཕོ་མོའི་གཟུགས་ཏེ་ཕོ་ནི་རྭ་དང་བཅས་པ་དང་མོ་ནི་རྭ་དང་བྲལ་བ་ཡིན་ལ། རི་
དྭགས་ནི་ཀྲྀཥྞའམ་རུ་རུ་ཇི་ལྟར་འོས་པར་འདོད་དོ། །མུན་སྣམ་འོག་མ་མན་ཆད་རྟ་བབས་

རྣམས་སྒོ་ཁང་གི་ཕྱི་ཁོར་ཡུག་རྩིག་པ་དང་ཡ་ཕུགས་ཀྱི་གདུང་ལ་ཆ་ཆུང་རེས་མ་རེག་པར་
བསྐོར་ཏེ་གནས་པ་ཡིན་ལ། མུན་སྣམ་སྟེང་མ་ཡན་ཆད་ནི། སྒོ་ཁང་གི་སྟེང་གཡོགས་ཏེ་
གནས་པ་ཡིན་ཞིང༌། རྟ་བབས་ཀྱི་སྣམ་བུ་རྣམས་སོ་སོར་མི་འགུལ་ཞིང་བརྟན་པར་བྱ་བའི་
ཕྱིར་ལེགས་པར་བསྡམས་ཤིང་གཟེར་བ་དང༌། ཀ་བ་བཞི་པོའི་ཡང་སྟེང་དུ་བཙུགས་པའི་ཀ་
བ་ཕྱི་ནས་མི་མཐོང་ཞིང༌། ཁོང་ན་གནས་པ་དེ་རྣམས་ལ་མཁྱུད་མོ་དང་གཟེར་གྱིས་བསྡམས་
པ་དང༌། གཡས་གཡོན་ཏུ་སྒོ་ལོགས་ཀྱི་རྩིག་པ་རྣམས་ལ་སྣེ་ཕྱོགས་རེ་གྱང་ཁུང་དྲུས་པར་
བཅུག་པའི་འཕྲེད་ཀ་སྣམ་བུ་རེ་རེ་བཞིན་ཟུར་རྣམས་སུ་རེ་རེ་དང༌། གཡས་གཡོན་མདུན་
རྣམས་སུ་ཇི་ལྟར་འོས་པ་སྣམ་བུ་རྣམས་ཀྱི་ནང་ནས་ཕུག་སྟེ། སྣམ་བུའི་ཕྱིའི་བར་དུ་ཕུག་
ཅིང་སྦྲགས་པ་དགོས་ལ། གསེར་སྣམ་གྱི་གདུང་ལེབ་མ་གཏོགས་མུན་པ་གོང་མའི་སྟེང་གི་
མཐའི་བར་དུ། གླང་རྒྱབ་ཀྱི་ཐད་ཀར་སྣམ་བུ་རྣམས་ཆད་པ་ཡིན་ཞིང༌། དེ་ལ་གླང་རྒྱབ་ནི། 
མུན་པ་ཝ་རཎ་མུན་པ་གསུམ་ལ་མིག་དབུས་མ་ཡོང་བ་དང༌། འོག་མ་གསེར་ཤར་བུ་རིན་
ཆེན་གསུམ་ལ་མིག་གཡས་གཡོན་གཉིས་དང༌། རྟ་རྨིག་གི་ཐད་དུ་སྦྲེལ་མཚམས་ཡོད། དེའི་
ནང་དུ་ཆ་ཆུང་རེའི་མུ་རན་བྱ་སྟེ། དེ་ཟངས་ལེབ་ལྟ་བུས་གཡོགས་ཤིང་མཁྱུད་མོས་དམ་པོར་
བསྡམས་ཤིང་གཟེར་བ་ལྟ་བུ་ཡིན་ནོ། །དེ་ལ་རྟ་བབས་ཀྱི་ནང་སྒོའི་ཡ་ཕུབས་ཀྱི་བྱ་འདབས་
ལས་དཔྱངས་པའི་དྲ་ཕྱེད་རྣམས་ཕྱི་ནས་ཀྱང༌། གླང་རྒྱབ་ཀྱི་ཐད་དུ་མཐོང་བར་བྱ་ཞིང༌། མུན་
པ་གོང་མའི་ཐད་ཀྱི་གླང་རྒྱབ་ཀྱི་ནང་དུ་ཤར་བུ་གོང་མའི་དྲ་ཕྱེད་ཉིད་དཔྱངས་པ་སྟེ། འོན་
ཀྱང་དྲ་ཕྱེད་རིགས་མི་འདྲ་བ་ཙམ་བྱུང་ན་བྲི་ཆ་ལ་མཛེས་པ་ཙམ་འབྱུང་ལ། གླང་རྒྱབ་ཀྱི་ཐད་
དུ་ཝ་རཎྜ་ཆད་པས་དེའི་ཐད་ཀྱི་གདུང་དང་ཐོག་ཕུགས་མཐོང་བ་ཡིན་ཡང༌། གླང་རྒྱབ་དང་ཁ་
དོག་གཅིག་པའི་ཚོན་གྱིས་བྱུགས་ནས་དར་དཔྱངས་དང༌། བླ་བྲེ་གདུང་དེའི་ཐད་ནས་གཏོང་
བ་ཡིན་པས། བྲི་ཆ་ལ་གདུང་དེ་མི་འབྲི་ཞིང༌། སྔོན་གྱི་བྲིས་ཐང་ཁུངས་མ་མང་པོར་ཐད་དེར་

བླ་བྲེ་འབྲི་བའི་རྒྱུ་མཚན་ཡང་དེ་ཡིན་ནོ། །དེ་ལ་གསེར་སྣམ་ནི་སེར་པོ། ཤར་བུའི་སྣམ་བུ་ནི་
གཞི་སྔོན་པོ་ལ་ཤར་བུའི་རི་མོ་འབུར་དོད་ཡོད་པ། རིན་པོ་ཆེ་དམར་པོ། རྟ་རྨིག་ལྗང་ཁུ་དེ་
གཉིས་ལ་ཕྲ་རྒྱན་མཛེས་ཚོན་ཡིན། མུན་པ་གཉིས་ནི་བར་སྟོངས་མཚོན་པའི་ཕྱིར་བྲི་ཆ་ལ་
ནག་པོར་འབྲི་ཡང༌། བར་སྟོངས་ལ་ཁ་དོག་མི་གསལ་ཞིང༌། མུན་པ་འོག་མའི་ནང་གི་ཁོར་
ཡུག་དང༌། སྟེང་མའི་རྩིག་སྟེང་གི་རྭ་བ་རྣམས་ཀྱང་སྔོན་པོའམ་ནག་པོར་བྱ། ཝ་རཎྜ་མཛེས་
ཚོན་མདའ་ཡབ་དཀར་པོ། པདྨ་དམར་པོ། འཁོར་ལོ་སེར་པོ། མུན་སྣམ་འོག་མ་མན་ཆད་
ཐམས་ཅད་སྒོའི་མདུན་གྱི་ཕྱོགས་ལ་སྲབ་འཐུག་ཆ་ཆུང་གཅིག་པར་མཉམ་ཞིང༌། ནང་ཁོང་
སྟོང་ཕྱི་ནང་གཉིས་ཀར་སྤང་ལེབ་བསྒྲིགས་པ་ལྟ་བུ་ཡིན་ལ། མུན་པ་གོང་མ་ཡན་ཆད་ནི་ཆིག་
རྐྱང་ཡིན་གྱི་ཕྱི་ནང་རིམ་པ་གཉིས་མེད་དོ། །མུན་པ་གོང་མའི་རྩིག་སྟེང་གི་ཀ་བ་རྣམས་ཀྱི་
བར་བར་ནི། རིན་པོ་ཆེའི་བར་སྐྱ་སྤང་ལེབ་བསྒྲིགས་པའི་རྭ་བའམ་རྩིག་པ་སྲབ་མོ་བརྩིགས་
ཏེ། གདུང་རྣམས་ཀྱང་སྐྱ་སྟེང་ན་ཡོད་པ་ཡིན་ནོ། །རྟ་བབས་སྣམ་བུ་བཅུ་གཅིག་མའི་འགོད་
ཚུལ་འདི་ནི། སློབ་དཔོན་པུརྞ་བཛྲ་ལ་སོགས་པ་འཕགས་ཡུལ་མཁས་པའི་གསུང་ངག་ལག་
ཁྲིད་ལས་དངོས་སུ་ཐོས་པ་ལྟར་བཀོད་པ་ཡིན་པས་ཡིད་ཆེས་ཤིང་ལག་ལེན་དུ་ཁེལ་པར་
ཡོད་ལ། སྒྱུར་བྱེད་ལོ་ཙཱ་བ་སོགས་བོད་པ་ཆེས་སྔ་རབས་པ་རྣམས་དང་དམ་པ་མང་པོ་ཞིག་
གིས་ནི་ཤིན་ཏུ་མཁྱེན་མོད། ཡི་གེ་གསལ་པོ་མཛད་པ་མ་མཐོང་ལ། བར་སྐབས་ནས་ཕྱིས་
འབྱུང་བར་དུ་ཡིག་ཆ་སྣ་ཚོགས་པ་ཏ་བྱུང་མོད་ཀྱི། ཁང་བཟང་ཆེན་པོ་ལ་རྟ་བབས་འཛུགས་
དགོས་ན། ལག་ལེན་དུ་མི་ཁེལ་བ་ཤ་སྟག་སྟེ། ཆུ་སྲིན་གྱི་མཇུག་མ་ལ་པ་ཏྲའི་ཟང་ཟིང་
ཙམ་འབྲི་བ་ལས་མེད་པའི་དཔེར་གྱུར་ཏོ། །གོ་བདེ་ས་ལ་དཔྱད་པ་མང་ཞིང་ཆགས་སྡང་གི་
ཕྱོགས་འཐེན་དང་ང་རྒྱལ་གྱི་ཁ་ཕོ་ཆེ་བ་མང་ཡང་འཐད་མི་འཐད་ལག་ལེན་དུ་བཀལ་བས་
མངོན་པ་ལགས་སོ། །དེས་ན་ཆ་ཆེ་ཆུང་གི་རིམ་པ་མ་གཏོགས་འདིས་རིགས་བགྲེས་ཏེ། སྒོ་

ཚད་གསུམ་མ་རིགས་གཉིས་དང་གཅིག་མ་སོགས་ལའང་འདི་དག་སྦྱར་བར་བྱ་ཞིང༌། ཁང་
བཟང་ལ་རྟ་བབས་དངོས་སུ་བྱེད་ན། ཤིན་ཏུ་སྲ་བའི་རྡོའི་ཀ་གདུང་གྲུབ་ན་རབ། དེ་མིན་གླང་
རྒྱབ་ཀྱི་མིག་འོག་མ་གཉིས་ཀྱི་ཐད་ཙམ་དུ་ཀ་བ་ལྷག་པོ་རེ་འཛུགས་དགོས་སོ། །རྟ་བབས་
ཀྱི་སྐོར་འདི་བོད་པ་རྣམས་ལ་གོ་དཀའ་བར་ཡོང་གིན་སྣང་བས་ཅུང་ཟད་བཤད་པ་ཡིན་
ནོ། །བཅུ་དྲུག་པ་ཐོག་གི་དཔངས་ལ་དཔྱད་པ་ནི། ཐོག་དཔངས་ཀྱང་མཐའ་གཅིག་ཏུ་ངེས་
པ་མེད་མོད། འོན་ཀྱང་བཟོ་ཉེས་འགོག་པའི་སླད་དུ། མཁས་པ་རྣམས་ཚད་ཀྱི་རྣམ་གཞག་
མཛད་དོ། །སྒོ་ཁྱུད་ཕན་ཆད་ཀྱི་རྩིག་དཔངས་དམའ་ཤོས་ཆ་ཆུང་བཅུ་པ་ཡིན་ན། གཞལ་
ཡས་ཁང་གི་རྩིག་པའི་དཔངས་ལ་དེ་བས་དམའ་བ་ནི་རྣམ་པ་ཐམས་ཅད་དུ་མི་རུང་ཞིང༌། 
ཐོག་དཔངས་གཅིག་ལ་རྒྱ་བས་དཔངས་མཐོ་བ་ཡང་མི་རུང་མོད། ཐོག་དཔངས་ལ་ཆ་ཆུང་
བཅུ་བདུན་དང་བཅུ་དགུ་ལ་སོགས་པའི་རྣམ་གཞག་བྱེད་པ་ཐད་སོ་དེ་ན་འགལ་བ་མེད་ཀྱང་
དེ་འདྲར་ངེས་པ་ནི་མ་ཡིན་ནོ། །འདིར་རྩིག་པའི་དཔངས་དམའ་བའི་ཚད་ནི། །ཆ་ཆུང་བཅུ་
གཅིག་གི་དཔངས་སུ་བྱ་ལ། འབྲིང་པོ་ནི་ཆ་ཆུང་བཅུ་གསུམ་བྱ་སྟེ། དེ་ལྟར་ན་ཕ་གུ་དང་དྲ་
ཕྱེད་ཀྱི་གཞི་ཆ་ཆུང་གསུམ་བསྣན་པས་ཆ་ཆེན་བཞི་སྟེ་རྒྱ་ཕྱེད་དཔངས་ཡིན་ལ། མཐོ་བའི་
ཚད་ནི་རྩིག་པ་ཉིད་ལ་རྒྱ་ཕྱེད་ཀྱི་དཔངས་རྩིས་ཏེ་ཆ་ཆུང་བཅུ་དྲུག་བྱ་ལ། དེའི་སྟེང་དུ་ཆ་ཆུང་
གསུམ་བསྣན་པ་ཐོག་དཔངས་ཆ་ཆུང་བཅུ་དགུའོ། །འོན་ཀྱང་ནོར་བུ་རྒྱས་པའི་གཞལ་མེད་
ཁང་ནས་གསུངས་པའི་ཁང་བཟང་དེ་ནི་གཞལ་ཡས་ཁང་གི་ཚད་སྟོན་བྱེད་མ་ཡིན་པ་དང༌། 
ཀ་བ་བཞི་ལས་མ་བཤད་པ་སོགས་ཀྱིས་དེ་ཁུངས་སུ་འདྲེན་པ་ནི་བཞད་གད་ཀྱི་གནས་ཡིན་
ནོ། །
དེས་ན་རྟ་བབས་སྒོ་ཚད་གསུམ་མ་ལ་ཐོག་དཔངས་མཐོ་བ་དང་སྦྱོར་ཞིང༌། གཉིས་མ་
ལ་ཆུང་འབྲིང་གང་རིགས་དང༌། གཅིག་མ་ལ་ཆུང་བ་ཁོ་ན་སྦྱོར་དགོས་པས། སྐབས་འདིར་

འབྲིང་པོ་དང་སྦྱར་ན་ལེགས་པར་མཐོང་ངོ༌། །བཅུ་བདུན་པ་འཁོར་ལོ་ལྔའི་མཚན་ཉིད་ལ་
དམ་ཚིག་འཁོར་ལོ་ནི། རྩིག་པའི་ནང་རྩ་ཐིག་ཚུན་ཆོད་ཀྱི་ལྷ་སྣམ་ནི་དམ་ཚིག་འཁོར་{ལོ་
[ལོའི་]དངོས་ཡིན་ལ། དེའི་སྟེང་ཐོག་འབུབས་ཚུལ་གོང་དུ་བཤད་ཟིན་ཏོ། །དེ་ཡང་སྒོ་ཁང་
ལས་དམ་ཚིག་འཁོར་ལོ་ཐིག་སྐུད་གཅིག་གི་དཔངས་ཙམ་དུ་མཐོང་བར་འདོད་ཅིང༌། སྤྱིར་
སྐུ་འཁོར་རྩིག་པ་ལ་ཐུག་སྟེ་དམ་ཚིག་འཁོར་ལོའི་གྲུ་ཆད་རྣམས་མ་གཏོགས། ལྷ་སྣམ་མེད་
པར་འདོད་པ་དང༌། རྩིག་པ་དང་འཁོར་ལོའི་བར་དུ་ཆ་ཆུང་གཅིག་འདོད་པ་དང༌། ལྷ་སྣམ་
ཆ་ཆུང་གཉིས་པ་འཇོག་པ་སོགས་སྣ་ཚོགས་ཡོད་ཀྱང༌། འདིར་ལྷ་སྣམ་ཆ་ཆེན་གཅིག་འཇོག་
དགོས་ལ། དེའི་ཕྱོགས་མདོག་ནི་ཤར་ནག་བྱང་ལྗང་ནུབ་དམར་ལྷོ་སེར་རོ། །དཀྱིལ་ཆོག་རྡོ་
རྗེ་འཕྲེང་བར། འཁོར་ལོ་སྡོམ་པའི་དཀྱིལ་འཁོར་གྱི་ཁང་བཟང་གྲུ་བཞི་ལ་ཀ་བ་མེད་པར་
བཞེད་པ་ནི། དེ་ཉིད་དུ་བཤད་པའི་བདེ་མཆོག་ཡབ་ཡུམ་གྱི་དཀྱིལ་འཁོར་དྲུག་པོའི་དབང་
དུ་མཛད་པ་ཡིན་པས། བདེ་མཆོག་གི་དཀྱིལ་འཁོར་གཞན་ལ་མེད་པ་མ་ཡིན་ལ། སློབ་
དཔོན་འཁྲུལ་པའང་མ་ཡིན་ནོ། །
ལྷ་སྣམ་མི་འཇོག་པའི་ལུགས་ལ་གྲུ་བཞིའི་ཀ་བ་བརྒྱད་མི་དགོས་ཏེ། སྐུ་འཁོར་གྱི་གདུང་
ཉིད་ལ་དམ་ཚིག་འཁོར་ལོའི་ཐོག་ཕུབ་པས་ཆོག་པའི་ཕྱིར། སྐུ་འཁོར་གྱི་ཀ་བ་བརྒྱད་པོ་ཉིད་
ཀྱིས་འདེགས་པ་ཡིན་ནོ། །ལྷ་སྣམ་ཆ་ཆེན་གཅིག་འཇོག་པ་ལ་ནི། འདི་ཉིད་ཀྱི་ཀ་བ་མེད་
དུ་མི་རུང་སྟེ། ཟུར་གྱི་ཕྱམས་རྣམས་སྐུ་འཁོར་གྱི་གདུང་ལ་འགལ་དགོས་ན། ཕྱམས་ཧ་ཅང་
རིངས་པས་མི་འཚམ་པར་འགྱུར་བས་སོ། །དམ་ཚིག་འཁོར་ལོའི་ནང་གི་གདུང་རྣམས་ཟུར་
གྱི་ཀ་སྟེངས་སུ་བསྣོལ་སར་ཟད་པར་བྱེད་དམ་ཅི་འདྲ་ཞེ་ན། མི་བྱེད་དེ་ཐལ་གདུང་དུ་བཏང་
ནས། ཕྱི་གཞལ་ཡས་ཁང་གི་དྲ་ཕྱེད་ཀྱི་ས་ལ་ཀ་ཐུང་ངམ་བྲེ་འདེགས་ཀྱི་སྟེང་དུ་འདེགས་བྱེད་
བརྟན་པོས་འདེགས་དགོས་སོ། །ཡང་འདི་ལ་ཀ་བ་བརྒྱད་བྱེད་པ་རྣམས་ཀྱི་ལུགས་ནི། ཟུར་

ཀ་མི་བྱེད་པའི་ལུགས་སུ་འདུག་ཀྱང༌། ནང་གི་འཁོར་ལོའི་ཐོག་ཕུབས་རིམ་པ་མང་པོ་ཡོད་པ་
ལ། ལྷ་སྣམ་སྟོན་ཕྱིན་ཟུར་ཀ་བྱེད་པ་བཟང་སྟེ། གཞན་དུ་ན་ནང་གི་གྲུ་ཆད་ཀྱི་ཐོག་འབུབས་
པའི་ཕྱམས་སོགས་ཤིན་ཏུ་མི་བརྟན་པར་འགྱུར་བའི་ཕྱིར་རོ། །ཀ་བ་བཅུ་གཉིས་པོ་དེ་རྣམས་
དང་གདུང་རྣམས་སྣ་ཚོགས་རྡོ་རྗེའམ། རལ་གྲིའི་འཕྲེང་བས་མཚན་པར་བྱ་ལ། ཕྱོགས་ཀུན་
ཏུ་ཆ་ཆེན་གཅིག་པ་ལྷ་སྣམ་གྲུ་བཞི་སྣམ་བུ་བརྐྱང་པ་འདྲ་བ། དེའི་ནང་དུ་ཆ་ཆུང་གཅིག་གིས་
མཐོ་བར་ཨིནྡྲ་ནཱི་ལའི་ས་གཞི་གྲུ་བཞི་པ་ཡོད་ལ། འདི་ལ་དཔངས་ཆ་ཕྲན་དགུར་འདོད་
པ་སོགས་ནི། རང་གི་བྱ་རྒྱུད་ནོར་བུ་རྒྱས་པའི་གཞལ་མེད་ཁང་གི་དགོངས་པ་ཡིན་པ་ལྟར་
བརྫུས་ནས། དཀྱིལ་འཁོར་གྱི་གཞལ་མེད་ཁང་ཡིན་ན། ཐོག་དཔངས་མཐོན་པོ་ཡིན་པའི་
ཁྱབ་མཐའ་བཅས་ཀྱང་གྲུབ་ལ། བླ་མ་གོང་མ་རྣམས་གཞལ་མེད་ཁང་གི་ནང་གི་ཀ་བ་ཆ་
ཆུང་བཞི་པའམ་ལྔ་པར་བཞེད་ཅིང༌། ཐོག་དཔངས་དམའ་བར་མཛད་པའི་ལུགས་དེ་དང་མི་
འགྲིག་བཞིན་དུ་སྒྲིག་དགོས་པའི་ཅི་བྱ་ཚང་རླག་ཏུ་གྱུར་པར་སྣང་ལ། བདེ་མཆོག་གི་དཀྱིལ་
འཁོར་གྱི་དཀྱིལ་དུ་ཨིནྡྲ་ནཱི་ལའི་སྟེགས་བུ་ཆ་ཆུང་ཕྱེད་དང་དགུ་པ་བྱེད་དུ་རུང་བའི་སྒྲུབ་བྱེད་
ལ། ཕྱག་རྡོར་གྱི་རྒྱུད་བྱ་རྒྱུད་ལས། དཀྱིལ་འཁོར་གྱི་དཀྱིལ་དུ་ཡུངས་ཀར་གཤིབས་པའི་
སྟེགས་བུ་བྱེད་པར་བཤད་པས་སོ་ཟེར་བ་སོགས་སྨྱོན་པའི་བསླབ་བཅོལ་བཞིན་དུ་སྨྲ་བར་
བྱེད་དོ། །དམ་ཚིག་འཁོར་ལོའི་གདུང་ལྷ་སྣམ་ཆ་ཆེན་གཅིག་གི་ནང་མཐའ་ཨིནྡྲ་ནཱི་ལའི་
སྟེགས་བུ་ཕྱོགས་ལ་མ་རྒལ་བ་གལ་ཆེ་ཞིང༌། ཨིནྡྲ་ནཱི་ལའི་སྟེགས་བུའི་སྟེང་དུ་སྐུའི་འཁོར་ལོ་
འབྱུང་སྟེ། སྐུ་འཁོར་གྱི་རྩིབས་དང་ཕྱིའི་མུ་ཁྱུད་སྡོམས་པའི་རྒྱ་ཚད་ནི་ཆ་ཆེན་གཅིག་གི་སུམ་
གཉིས་ཡིན་ལ། དེའི་མུ་ཁྱུད་ནི་ཆ་ཆུང་ཕྱེད་ཀྱིས་བསྐོར་བར་བྱའོ། །སྲབ་འཐུག་དང་དཔངས་
ལ་མུ་ཁྱུད་ཀྱི་དཔངས་ནི་ཆ་ཆུང་རེ་རེ་བྱ་ཞིང༌། རྩིབས་རྣམས་ཀྱི་དབུས་ཀྱི་ཆ་ནི་ཆ་ཆུང་གཅིག་
གི་སུམ་ཆའི་སྲབ་འཐུག་ཅན་རྩ་རྩེ་ཅུང་ཟད་སྲབ་པ་རྩ་བ་ལྟེ་བའི་དཀྱིལ་ནས་འཐོན་རྩེ་མོ་

མུ་ཁྱུད་ཀྱི་དཀྱིལ་དུ་ཟུག་པ་ཡིན་ནའང༌། རྩ་བ་ལྟེ་བའི་ནང་དུ་ཐིམ་རྒྱུ་མེད་ལ། མུ་ཁྱུད་ཀྱི་
དཀྱིལ་ན་རྩིབས་ཀྱི་རྩེ་མོ་ཐིམ་ཡོད་པས། དེ་དང་སྡོམས་ན་བྲང་ངོས་གཡས་གཡོན་གྱི་ཟུར་དེ་
མདུན་རྒྱབ་ཀྱི་ཚད་ཀྱི་དཀྱིལ་དུ་ཡོད་ན་ཡང༌། རྩེ་མོ་ནས་མུ་ཁྱུད་ཆ་ཆུང་ཕྱེད་ཀྱིས་བསྒྲིབས་
པའི་ཕྱིར། བྲི་ཆ་ལ་དེ་ཙམ་ཞིག་གི་འཕེལ་ཁ་ཆེ་ཞིང་རྩེ་མོ་ཐུང་བ་ཡིན་ནོ། །ཆ་ཆེན་གཅིག་གི་
སུམ་གཉིས་ལ་ཆ་ཆུང་གཉིས་དང་ཆ་ཆུང་སུམ་གཉིས་བྱུང་བ་ལ། 
སྐབས་འདིར་ཆ་ཆུང་ཕྱེད་ནི་མུ་ཁྱུད་ཡིན་པས་ཆ་ཆུང་གཉིས་དང་ཐིག་གང་ལྷག་ཙམ་
འཁོར་ལོའི་རྩིབས་མངོན་པའི་ས་ཡིན་ན། གཡས་གཡོན་གྱི་བྲང་ངོས་འབུར་པོའི་ཚད་ཀྱང་
དེ་ཙམ་ཡིན་ནོ། །དེའི་ཕྱིར་རྩ་བ་ནི་ཆ་ཆུང་གཅིག་དང་ཐིག་གང་ཙམ་ཡིན་པར་སྣང་ཡང༌། 
རགས་རྩིས་སུ་རྩ་རྩེ་གཉིས་ཀར་ཆ་ཆུང་རེར་བྱས་པ་ལ། རྩེ་མོའི་ཕྱོགས་མུ་ཁྱུད་ཀྱིས་བཅད་
པས་ཆ་ཆུང་གཅིག་ལྷག་ཙམ་རེ་ཁྱད་ཡོད་ཞིང༌། འཁོར་ལོ་གསུམ་ཀར་མུ་ཁྱུད་ཀྱི་ཞེང་དང་
དཔངས་དང་རྩིབས་ཆེ་ཆུང་ལ་ཁྱད་པར་མེད་དོ།། རྩིབས་ཀྱི་སྲབ་འཐུག་མུ་ཁྱུད་ཀྱི་དཔངས་
ཀྱི་སུམ་ཆ་ཡིན་ན། མཐའ་ལ་སྟེང་འོག་གཉིས་ཀར་དུ་རེ་ཁ་ཅུང་ཟད་ཡོད་པས། དེ་གཉིས་
ཐེན་ཆ་ཕྲན་ཕྱེད་ཡོང་བའི་ཕྱིར་སྐུ་འཁོར་གྱི་མུ་ཁྱུད་དང་ལྟེ་བ་ཨིནྡྲ་ནཱི་ལའི་ས་གཞི་ལ་འབྱར་
ཞིང༌། རྩིབས་རྣམས་ས་གཞི་དེ་ལ་ཅུང་ཟད་མ་རེག་པ་ཡིན་ནོ། །དེ་ལ་མུ་ཁྱུད་ཟླུམ་པོར་
བསྐོར་ཕྱི་མཐའ་ནི་ཕྱོགས་བཞིའི་སྒོའི་དྲང་ཐད་ཀྱི་དཀྱིལ་ན། ཨིནྡྲ་ནཱི་ལའི་སྟེགས་བུ་དང་ཁ་
ད་ཆད་དུ་མཉམ་ལ། ཟླུམ་པོར་བསྐོར་བའི་ཕྱིར་གྲུ་ཆད་བཞི་པོ་བྲི་ཆ་ལ་གསལ་བར་མངོན་
པའོ། །རྩིབས་ནས་རྩིབས་ཀྱི་བར་གྱི་དཀྱིལ་དྲང་ཐད་དུ་ཀ་བ་འཛུགས་ཏེ་འཁོར་ལོའི་མུ་ཁྱུད་
ཉིད་ཀྱིས་ཀ་གདན་གྱི་སྙིང་པོའི་གོ་ཆོད་པར་བྱས་ཤིང༌། ཀ་རྩའི་མཐའ་སྐོར་དུ་མཛེས་བྱེད་
ཙམ་གྱི་བཟོ་ཁྱད་བཀོད་ནས་སྐུ་འཁོར་གྱི་ཕྱི་མཐའི་ཀ་བ་བརྒྱད་འཛུགས་ཏེ། ཀ་བ་རིང་ཐུང་
ནི་ཐོག་དཔངས་མཐོ་དམན་འབྲིང་གསུམ་དང་བསྟུན་པས་གཅིག་ཏུ་མ་ངེས་ཀྱང༌། འདིར་

འབྲིང་པོའི་དབང་དུ་བྱས་ནས་ཀ་བ་ཀ་ཞུ་སྦྲགས་པ་ནི་ཀ་བའི་དཔངས་ཞེས་བྱ་སྟེ། དམ་
ཚིག་འཁོར་ལོའི་ཐོག་དཔངས་ལ་ཆ་ཆུང་བཅུ་དྲུག་ཡོད་པ་ལས། ཆ་ཆུང་གཅིག་ནི་གདུང་གི་
དཔངས་ཡིན་ཞིང༌། ལྷག་མ་ཀ་བའི་དཔངས་སོ། །འདིར་དེ་ལས་ཆ་ཆུང་གཉིས་ཀྱིས་ཐུང་
བའི་ཆ་ཆུང་བཅུ་གསུམ་པའི་ཀ་བ་བཙུགས་ཤིང༌། སྟེང་དུ་གདུང་ཟླུམ་པོའི་དཔངས་ཆ་ཆུང་
གཅིག ཞེང་དུ་ཆ་ཆུང་ཕྱེད་པ་བཀལ། དེ་དང་དམ་ཚིག་འཁོར་ལོའི་གདུང་མཐོ་དམན་ཐད་
མཉམ་ཡིན་པས། དེ་གཉིས་ཀྱི་སྟེང་ནས་གྲྭ་བཞིར་ཕྱམས་རིང་ཐུང་ཅན་བཏང་སྟེ། ཨིནྡྲ་ནཱི་
ལའི་སྟེགས་བུའི་སྟེང་ཐོག་དམ་ཚིག་གི་འཁོར་ལོ་དང་ཐོག་ཁྱུད་མཉམ་པ་ཞིག་བཀལ་བས། 
སྐུ་འཁོར་གྱི་མུ་ཁྱུད་དང་མཉམ་པར་མཐོངས་ཀ་ཟླུམ་པོ་འདྲ་བ་ཞིག་འབྱུང་ལ། དེའི་ཁ་
མཚམས་ལ་སླར་ཡང་ཀ་ཐུང་ངམ་བྲེས་བཏག་པའི་གདུང་ཟླུམ་པོ་རྒྱ་དཔངས་གཉིས་ཀར་ཆ་
ཕྲན་ཕྱེད་པ་བཀལ། ནང་དུ་གསུང་འཁོར་གྱི་མུ་ཁྱུད་ཀྱི་ཐད་ཀའི་གདུང་འོག་མ་དང༌། གདུང་
དེ་མཐོ་དམན་མཉམ་པར་འགྱུར་བས། དེ་གཉིས་ཀྱི་སྟེང་ནས་ཕྱམས་བཏང་སྟེ། སྐུ་འཁོར་གྱི་
སྟེང་ཐོག་ཕུབ་པས་ཕྱི་རུ་གདུང་གི་སྟེང་དུ་ཕྱམས་སྣ་བྱི་ཚེ་དང་བཅས་པ་འབྱུང་ཞིང༌། དེའི་སྣེ་
ལ་བ་ཀུ་ལི་དང་མདའ་ཡབ་མཚོན་བྱེད་ཙམ་བྱ། ཁ་ཅིག་ཀ་ཐུང་གི་ཕྱི་ངོས་སུ་དྲ་ཕྱེད་སོགས་
བྱེད་པར་འདོད་པ་བྱས་ཀྱང་འགལ་བ་མེད་མོད་ཀྱི། འདི་ཐོག་མཐིལ་གྱི་དཀྱིལ་ཡིན་པས་
མཛེས་ཁྱད་ཆེན་པོར་འགྱུར་བའི་དགོས་པ་ལྷག་པོ་མེད་པས་ངེས་པར་བྱེད་དགོས་པ་ནི་མ་
ཡིན་ནོ། །
ཀ་ཐུང་ཁོར་ཡུག་གི་བར་བར་ལ་མུ་ཁྱུད་ཐིག་གང་ཙམ་རེ་འཐེན་ཏེ། ཅུ་གུ་རྩི་ཞེས་འཇིག་
རྟེན་དུ་གྲགས་པ་ལྟ་བུ་ཡིན་ནོ། །སྐུའི་འཁོར་ལོའི་རྩིབས་ཀྱི་སྟེང་ཀ་བའི་བར་བར་ཐམས་
ཅད་དུ་ཡང་རྭ་བ་ཆ་ཆུང་ཕྱེད་ཀྱི་དཔངས་ཙམ་རྩིག་པར་བྱ་སྟེ། རྭ་བའི་སྟེང་དུ་ཀ་བ་འཛུག་པ་
མིན་ནོ། །འཁོར་ལོ་གསུམ་གྱི་ལྟེ་བ་ཆེན་པོར་བྱེད་པའི་ལུགས་ཀྱི་དབང་དུ་བྱས་ན། འཁོར་

ལོའི་རྩིབས་མུ་ཁྱུད་དང་བཅས་པ་དང་ལྟེ་བའི་རྒྱ་ཚད་མཉམ་མོ། །འོན་ཀྱང་འཁོར་ལོ་གོང་
མའི་རྩིབས་ཀྱི་བར་སྟོང་གི་ས་ལ་ཁ་དོག་མཐོང་བ་ཙམ་མ་གཏོགས། འཁོར་ལོ་གོང་མའི་
རྩིབས་མུ་ཁྱུད་དང་བཅས་པས་འོག་མའི་ལྟེ་བ་གནོན་པའི་ཕྱིར་ལྟེ་བའི་ས་ཁུལ་{ལོགས་
[ལ་སོགས་]པ་མེད་དོ། །དེས་ན་སྐུ་འཁོར་གྱི་ལྟེ་བའི་སྟེང་དུ་གསུང་གི་འཁོར་ལོའི་རྩིབས་
དང་མུ་ཁྱུད་ཀྱང་སྔར་སྐུ་འཁོར་གྱི་སྐབས་དང་འདྲ་བར་ཡོད་ལ། རྩིབས་བར་ཐད་ཀྱི་མུ་ཁྱུད་
རྣམས་ལ་ཀ་བ་ཆ་ཆུང་བཅུ་གསུམ་པ་སྔར་བཞིན་བཙུགས། དེའི་སྟེང་དུ་གདུང་ཐུང་སྔར་
བཞིན་བཏང༌། གོང་དུ་བཤད་པའི་སྐུ་འཁོར་གྱི་ཕྱིའི་གདུང་སྟེང་མ་དང་ཐད་མཉམ་རྒྱུ་དེ་འདི་
ཡིན་ལ། དེ་གཉིས་ལ་སྔར་བཤད་པ་ལྟར་སྐུ་འཁོར་གྱི་ཐོག་བཀལ་བས། གསུང་འཁོར་གྱི་
ཕྱི་མཐའ་མུ་ཁྱུད་དང་མཉམ་པའི་མཐོངས་ཀ་ཟླུམ་པོ་ལྟ་བུར་འགྱུར་བ་སོགས་དང༌། དེ་ལ་
ཀ་ཐུང་དང་གདུང་ཟླུམ་སྔར་བཞིན་བྱ་སྟེ། དེ་ནི་གསུང་འཁོར་གྱི་ཕྱིའི་གདུང་སྟེང་མ་ཡིན་ལ། 
ཐུགས་འཁོར་གྱི་ཕྱིའི་གདུང་འོག་མ་དང་མཐོ་དམན་མཉམ་པས་དེ་གཉིས་ཀྱི་སྟེང་དུ་ཕྱམས་
བཏང༌། གསུང་གི་འཁོར་ལོའི་སྟེང་གི་ཐོག་འབིགས་པ་སོགས་སྔ་མས་རིགས་འགྲེས། དེ་
བཞིན་དུ་གསུང་འཁོར་ནས་ཐུགས་འཁོར་གྱི་ཐོག་འབིབས་ལུགས་ཀྱང་དེས་རིགས་འགྲེ་
བར་འགྱུར། འོག་གིས་ས་གཞིའི་ཁྱད་པར་ལ་ནི། སྐུ་འཁོར་གྱི་ལྟེ་བ་ལ་གསུང་འཁོར་གྱི་
རྩིབས་ཡོད་ཀྱང༌། སྐུ་འཁོར་གྱི་ལྟེ་བས་མ་ཁེབས་པའི་སའི་དཀྱིལ་དེ་ཇི་ལྟ་བུ་ཞེ་ན། དེ་ནི་
ཨིནྡྲ་ནཱི་ལའི་ས་གཞི་འཕགས་པ་སྟེ། དེ་ལ་སྐུ་འཁོར་གྱི་ལྟེ་བ་བརྒྱུས་པ་ལྟ་བུ་ཡིན་ལ། དེ་
ཡང་དཔངས་ཆ་ཕྲན་གཅིག་པ། ཕྱིའི་རྒྱ་གསུང་འཁོར་གྱི་ལྟེ་བ་དང་མཉམ་པའོ། །གསུང་
འཁོར་གྱི་ལྟེ་བ་ལ་ཞེང་ཆ་ཆེན་གཅིག་གི་སུམ་གཉིས་ཡོད་པའི་ཁོར་ཡུག་སྟེ། ས་གཞི་དེ་ལ་
བར་མེད་དུ་འབྱར་བ་ཡིན་ལ། ལྟེ་བ་དེའི་སྟེང་ན་ཐུགས་འཁོར་གྱི་རྩིབས་དང་མུ་ཁྱུད་རྣམས་
ཡོད་ཅིང༌། ལྟེ་བ་དེའི་ནང་ཡང་ཨིནྡྲ་ནཱི་ལའི་ས་གཞི་དཔངས་ཆ་ཕྲན་གཅིག་པས་གང་བ་

ཡིན་པས། གསུང་འཁོར་གྱི་ལྟེ་བ་ན་ཨིནྡྲ་ནཱི་ལའི་བང་རིམ་ཟླུམ་པོ་བར་མ་དེ་ལ་བརྒྱུས་པ་
ལྟར་ཡོད་པ་ཡིན་ལ། གསུང་འཁོར་གྱི་ལྟེ་བ་དེའི་སྟེང་དུ་ཐུགས་འཁོར་གྱི་མུ་ཁྱུད་དང་རྩིབས་
རྣམས་སྔར་བཞིན་བཀོད་པ་ཡིན་ཞིང༌། ཐུགས་འཁོར་གྱི་ལྟེ་བ་ཞེང་སྔར་གྱི་དང་མཉམ་པ་
ཨིནྡྲ་ནཱི་ལའི་བང་རིམ་བར་པ་དེའི་སྟེང་ན་ཡོད་ཅིང༌། ལྟེ་བ་དེའི་སྟེང་གི་ཕྱེད་ཕྱི་མ་ཕན་ཆད་
དུ་བདེ་ཆེན་འཁོར་ལོའི་མཁའ་འགྲོ་མ་བཞིའི་གནས་ཀྱི་པད་འདབ་སེར་པོ་བརྒྱད་པ་ཡོད་
ལ། མུ་ཁྱུད་བྱེད་པའི་དབང་དུ་བྱས་ནས། ཐུགས་འཁོར་གྱི་ལྟེ་བའི་ཕྱི་མཐའ་སྟེང་ལ་མུ་ཁྱུད་
སེར་པོ་གྲི་གུག་གམ་རྡོ་རྗེའི་འཕྲེང་བས་བསྐོར་བ་རྒྱ་དཔངས་མུ་ཁྱུད་སྔ་མ་རྣམས་དང་འདྲ་
བར་བྱ། ཐུགས་ཀྱི་འཁོར་ལོའི་ལྟེ་བས་མ་ཁེབས་པའི་དབུས་ཀྱི་ས་ཆ་ལ་སྔར་བཞིན་ཨིནྡྲ་
ནཱི་ལའི་བང་རིམ་ལྟེ་བའི་སྟེང་མཐའ་དང་དཔངས་མཉམ་པ་བྱས་ནས་བདེ་ཆེན་འཁོར་ལོའི་
འདབ་མ་བརྒྱད་པོ་པད་འདབ་ཀྱི་དབྱིབས་ཅན་གྱི་འཁོར་ལོ་བྱས་ནས། དེ་སྡོང་པོ་ལས་སྐྱེ་བ་
མི་དགོས་པ་དང༌། འདབ་མ་དེ་རྣམས་འབྱུང་བའི་གཞི་ནང་གི་མུ་ཁྱུད་ཕྲ་མོ་ཞིག་གིས་བསྐོར་
བའི་དཀྱིལ་དུ་སྡོང་བུ་དང་བཅས་པའི་པདྨ་ལ་གཙོ་བོ་ཉིད་བཞུགས་པར་བྱས་ཀྱང་རུང་ལ། 
ཐུགས་འཁོར་གྱི་ལྟེ་བའི་ནང་དྲང་ཐད་དུ་ཨིནྡྲ་ནཱི་ལའི་བང་རིམ་གསུམ་པ་དེ་འདྲ་མི་བྱེད་པར་
འོག་གཞི་ཨིནྡྲ་ནཱི་ལའི་ས་གཞི་ལས་སྐྱེས་པ། པདྨའི་ཡུ་བ་ལ་ཐུགས་འཁོར་གྱི་ལྟེ་བ་བསྐོན་
པ་ལྟ་བུའི་ཚུལ་དུ་ཡོད་ཅིང༌། མཁའ་འགྲོ་མ་བཞིའི་གནས་ཀྱི་འདབ་མ་ཡང་ཡུ་བ་དེ་ལས་ཀ་
སྐྱེས་པས་གཙོ་བོའི་པད་འདབ་དང་དེ་གཉིས་འདབ་མ་སྐྱེ་ས་མཐོ་དམན་ཕྲ་མོ་ཅུང་ཟད་ཡོད་
པར་བྱའོ། །འོན་ཀྱང་པད་འདབ་སེར་པོ་མུ་ཁྱུད་དང་བཅས་པ་ལ་ཆ་ཆེན་གཅིག་གི་སུམ་ཆ་
ལས་མེད་པས་གཙོ་བོའི་པདྨའི་འདབ་མས་ཀྱང་ཐུགས་འཁོར་གྱི་ལྟེ་བ་ནོན་པ་ཡིན་པར་ཤེས་
པར་བྱའོ། །གཙོ་བོའི་པད་འདབ་ཆ་ཆེན་གཅིག་གི་སུམ་ཆའི་ཚད་ཅན་ལ་སྒོས་སུ་མུ་ཁྱུད་མེད་
ཅིང༌། གཙོ་བོའི་བཞུགས་གནས་པདྨའི་ལྟེ་བ་ལ་ཆ་ཆེན་གཅིག་གི་སུམ་གཉིས་ཡོད་ལ། དེའི་

མཐར་དེ་ཉིད་ཀྱི་དྲུག་ཆས་བསྐོར་བའི་གེ་སར་འབྱུང་བ་ནི། མུ་ཁྱུད་ཀྱི་དོད་ཡིན་ཡང་གཙོ་
བོའི་པད་གདན་གྱི་འདབ་མ་ལ་ལྷ་གཞན་སྒོས་སུ་འགོད་པ་མེད་པའི་ཕྱིར། འདབ་མ་ཆུང་བ་
ཡང་སྐྱོན་མེད་པས་གེ་སར་གྱི་ཁོར་ཡུག་འདབ་མའི་ནང་ནས་བསྐོར་ན་མཛེས་པར་འགྱུར་
རོ། །ལྟེ་བ་པདྨའི་སུམ་ཆའི་ཚད་ནི་ལུགས་འདི་ལ་མི་དགོས་ཏེ། གནས་སྐབས་གཞན་རྣམས་
སུ་ཡང་མི་དགོས་པ་མང་ངོ༌། འོན་ཀྱང་འདབ་མ་གཉིས་རིམ་གཅིག་ཏུ་བསྡོམས་ན་པད་མ་ཆ་
གསུམ་པ་དང་ཡང་མི་འགལ་བ་ཡིན་ནོ། །ཡང་སྐུ་གསུང་ཐུགས་དང་བདེ་ཆེན་འཁོར་ལོའི་
མུ་ཁྱུད་རྣམས་ཀྱང་དཔངས་སྔར་བཞིན་ལ་སྲབ་འཐུག་འཁོར་ལོ་སོ་སོ་རང་རང་གི་དྲུག་ཆའི་
ཚད་ཁོར་ཡུག་ཏུ་བྱ་ཞིང༌། ཆ་ལྔ་པོ་རྩིབས་དང་པད་འདབ་ཏུ་བྱས་ནའང་བྲི་ཆ་སོགས་ལ་ཤིན་
ཏུ་ལེགས་པར་འགྱུར་བས་སྤྱིར་འདམ་ཁ་ཡིན་མོད། བྲི་བ་ལ་དྲུག་ཆ་དང༌། བློས་བསླངས་ལ་
སྔར་བཞིན་བྱས་ན་ལེགས་སོ། །ཀ་བ་རྣམས་ཀྱི་སྦོམ་ཕྲའི་ཚད་ཀྱང་རགས་རྩིས་སུ་རྭ་བའི་
སྲབ་འཐུག་དང་མཉམ་པར་བྱ་ཞིང༌། གདུང་གི་སྲབ་འཐུག་ཀྱང་དེ་ཙམ་སྟེ་ཕྲ་མོ་འདི་དག་
བཟོ་ཐིག་དང་བསྟུན་པས་ཀྱང་ཆོག་གོ །གལ་ཏེ་འཁོར་ལོ་གསུམ་གྱི་སྟེང་ཕྲ་མོ་བྱེད་ན། སྐུ་
འཁོར་གྱི་ལྟེ་བ་གསུང་འཁོར་གྱི་མུ་ཁྱུད་དང་ཞིང་མཉམ་ཞིང༌། སྐུ་འཁོར་གྱི་ལྟེ་བའི་སྟེང་དུ་མུ་
ཁྱུད་དེ་ཡོད་ལ། དེའི་ནང་སྟོང་པ་གསུང་འཁོར་གྱི་རྩིབས་ཀྱི་ཐད་ཀྱི་འོག་གཞི་མ་ནས་འཁོར་
ལོ་དཀར་པོར་ཡོད་པ་དང༌། དེ་བཞིན་དུ་གསུང་འཁོར་གྱི་ལྟེ་བའི་སྟེང་ན་ཐུགས་འཁོར་གྱི་མུ་
ཁྱུད་ཡོད་ཅིང་རྒྱ་དཔངས་མཉམ་པས་བྲི་ཆ་ལ་ལྟེ་བ་མི་མངོན་ལ། ཐུགས་འཁོར་གྱི་རྩིབས་ཀྱི་
འོག་གཞི་མེའི་དཀྱིལ་འཁོར་དམར་པོར་བྱ་ཞིང༌། རྩིབས་བར་གྱི་ཁ་དོག་གཉིས་པོ་དེ་རྣམས་
སྔར་དང་འདྲ་ཡང་རྒྱུ་མཚན་མི་གཅིག་ལ། སྐུ་འཁོར་གྱི་རྩིབས་ཀྱི་བར་ནི་སྔར་བཤད་པ་ཨིནྡྲ་
ནཱི་ལའི་ས་གཞི་ཁོ་ན་ཡིན་ཡང༌། འདིར་ཨིནྡྲ་ནཱི་ལའི་ས་གཞིའི་སྟེང་དུ་རླུང་གི་དཀྱིལ་འཁོར་
གྱིས་ཁྱབ་པ་ཡིན་པས། རླུང་གི་ཁ་དོག་ནག་པོའམ་ལྗང་ཁུ་གང་རུང་བྱ་སྟེ། དེའི་ཚེ་དམ་ཚིག་

གི་འཁོར་ལོའི་འོག་གཞི་ཡང་སའི་དཀྱིལ་འཁོར་ཡིན་པས། དེ་མཚོན་བྱེད་དུ་འཁོར་ཡུག་
གི་རྡོ་རྗེའི་རྭ་བ་སེར་པོ་སྣ་ཚོགས་རྡོ་རྗེས་མཚན་པར་བྱའོ། །ཐུགས་འཁོར་གྱི་ལྟེ་བའི་སྟེང་དུ་
བདེ་ཆེན་འཁོར་ལོའི་མུ་ཁྱུད་སྔར་བཞིན་འཐེན་ཡང༌། བདེ་ཆེན་འཁོར་ལོའི་གཞི་ནམ་མཁའི་
ཁམས་མཚོན་བྱེད་ལྗང་ཁུར་བྱས་ན་ལེགས་པས། འདབ་མའི་རྩེ་མོའི་མཚམས་རྣམས་ནས་
ལྗང་ཁུ་མཚོན་བྱེད་ཙམ་འབྲི་དགོས་ཀྱི་སྔོན་པོ་མི་འབྲིའོ། །
དེས་ན་འཁོར་ལོ་གསུམ་གྱི་ལྟེ་བ་ཞེང་ཆེ་ཆུང་གི་དབྱེ་བ་ཡང་ཤེས་དགོས་ཤིང༌། གཙོ་
བོའི་གནས་ཀྱི་སྣ་ཚོགས་པདྨ་ནི། པདྨ་ཁྲ་བོར་བྱེད་ན་ཕྱོགས་བཞི་ཕྱོགས་མདོག་དང་
མཚམས་བཞི་མཛེས་ཚོན་དུ་བྱ་ལ། ལུགས་འདིའི་ཕྱོགས་མདོག་ཤར་སྔོན་པོ་དང༌། དཀར་པོ་
འདམ་ཁ་ཡིན་ཡང་བླ་མ་གོང་མ་རྣམས་སྔོན་པོར་མཛད་དོ། །སྐུ་གསུང་ཐུགས་དང་བདེ་ཆེན་
བཞི་པོ་ཁ་དོག་གཅིག་པར་ངེས་ཤིང༌། དམ་ཚིག་འཁོར་ལོ་དང་གཙོ་བོའི་གནས་སྣ་ཚོགས་
པའི་མདོག་ཅན་དུ་འདུག་ན། སྣ་ཚོགས་དེ་ཡང་ལྗང་ཁུ་དང་ཁྲ་བོ་འདམ་ཁར་བྱེད་པའི་ཕྱིར། 
དམ་ཚིག་གི་འཁོར་ལོ་ཁྲ་བོར་ཡོད་པས་གཙོ་བོའི་གནས་ལྗང་ཁུར་བྱས་ན་མི་ཟློས་པའི་ཕྱིར་
ཡང་ལེགས་ལ། མཁའ་ཁམས་བདེ་བ་ཆེན་པོ་མཚོན་པ་སོགས་ཀྱི་གནད་ཀྱང་ཡོད་པས། ཁྲ་
བོས་ཀྱང་ལྗང་ཁུར་བྱས་ན་ལེགས་སམ་སྙམ་པ་ནི་བདག་གི་རྣམ་པར་རྟོག་པའོ། །དེ་ལ་པད་
འདབ་ཀྱི་ཕྱི་རོལ་གྱི་མུ་ཁྱུད་ལ་སྔར་བཞིན་ཀ་བ་བཙུགས་ནས་གདུང་བཀལ་བའི་བདེ་ཆེན་
འཁོར་ལོའི་ཕྱིའི་གདུང་འོག་མ་ནས། ཐུགས་འཁོར་གྱི་མུ་ཁྱུད་ཐད་ཀྱི་གདུང་སྟེང་མ་ཀ་ཐུང་
སྟེང་གི་གདུང་ལ་ཕྱམས་བཏང་བས་ཐུགས་འཁོར་ཉིད་ཀྱི་ཐོག་འབུབས་པ་ཡིན་ཞིང༌། དེའི་
ཚེ་བདེ་ཆེན་འཁོར་ལོའི་མཐའི་ཁོར་ཡུག་དང་མཉམ་པའི་མཐོངས་ཀ་ཟླུམ་པོ་ལྟ་བུ་འབྱུང་
བས། དེ་ལ་ཡང་སྔར་བཞིན་ཀ་ཐུང་དང་གདུང་བཏང༌། དེའི་སྟེང་དུ་རྒྱ་ཕིབས་ཁྱུང་མགོའི་
རྣམ་པ་བྱེད་ན་སྐབས་འདིར་བྱ་ཡི། གཙོ་བོ་རྐྱང་པའི་ཐོག་ཕུབས་ལ་བྱས་ན་བརྗིད་ཀྱི་མི་

འཚམ་པར་འགྱུར་ཞིང༌། ཕྱིའི་གཞལ་ཡས་ཁང་ལ་ཁྱུང་མགོ་བྱེད་པའང་ལེགས་པ་མ་ཡིན་ནོ། །

འོན་ཀྱང་རྒྱུད་གཞུང་རྣམས་ནས་རྒྱ་ཕིབས་ཁྱུང་མགོ་མ་བཤད་ལ། ཕྱོགས་འདིར་བར་
སྐབས་མན་ཆད་དུ་བྱས་པར་ཟད་ཀྱི། སྔོན་གྱི་རྣམས་ཀྱང་ལག་ལེན་ལ་མི་མཛད་པར་གྲགས་
སོ། །སངས་རྒྱས་གསང་བས་མཛད་ཟེར་བ་ན། རྒྱལ་ཁབ་རི་བོའི་གུར་དུ་འདོད། །ཅེས་
སོགས་རྒྱལ་ཁབ་ཅེས་པ་རྒྱ་ཕིབས་ཁྱུང་མགོ་ཡིན་ཟེར་ནའང༌། དེ་དེ་ལྟར་ཡིན་པའང་མ་
ངེས་ཤིང༌། གཞུང་དེ་ཡང་རྩོད་བཅས་སུ་སྣང་བས་བཏང་སྙོམས་སུ་བཞག་གོ་དེས་ན་གདུང་
ཟླུམ་དེའི་སྟེང་དུ་རྡོ་རྗེའི་ཐལ་གདུང་བཞི་མིག་མང་རིས་སུ་བཏང་ནས། །ཕྱོགས་མཚམས་
ཀྱི་རེ་མིག་བརྒྱད་ལ་ཐོག་ཕུབ། དབུས་ཀྱི་བུ་ག་མཐོངས་ཀ་གྲུ་བཞི་འདྲ་བ་དེ་ལ་སྔར་ལས་
ཅུང་ཟད་རིང་བའི་ཀ་ཐུང་དང༌། གདུང་གྲུ་བཞིར་བཀལ་ཏེ། དེ་ལ་ཐོག་ཆུ་{འགྲོ་ས་[འགྲོས་
]ཙམ་མ་གཏོགས་ཆ་མཉམ་དུ་ཕུབ་པའམ། །ཡང་ལུགས་གཅིག་ལ་གཙོ་བོའི་པདྨའི་མཐའ་
འམ་གེ་སར་དང་མཉམ་པར་ཀ་བ་བཞི་བྱས་ཏེ་དེའི་སྟེང་དུ་གདུང་གྲུ་བཞིར་བཀལ། མཐའ་
སྐོར་ཕྱོགས་མཚམས་ཀྱི་ཐོག་ཕུབ་པ་ནི་ལྷ་མོ་བཞིའི་གནས་ཀྱི་ཐོག་ཡིན་ཏེ་སྔར་བཞིན་བྱེད། 
ཡང་ལུགས་གཅིག་ལ་དབུས་སུ་གདུང་ཟླུམ་པོ་གཙོ་བོའི་གནས་ཀྱི་མཐའ་དང་མཉམ་པར་
བྱེད། དེ་འདེགས་བྱེད་ལ་ཀ་བ་བརྒྱད་འཛུགས་དགོས། དེ་ལྟར་ན་གཙོ་བོའི་གནས་ཀྱི་མཐའི་
གདུང་དང༌། བདེ་ཆེན་འཁོར་ལོའི་གནས་ཀྱི་མཐའི་གདོང་གི་སྟེངས་སུ་ཕྱམས་བཏང་ནས་
བདེ་ཆེན་འཁོར་ལོའི་ཐོག་ཕུབ། དབུས་ཀྱི་ཟླུམ་པོ་ལ་སྔར་བཞིན་ཀ་ཐུང་དང་གདུང་བཏང་
སྟེ། ཐོག་མཉམ་པར་འབུབས་པའམ། དབུས་ཕྱུར་བུའི་ཐོག་འབུབས་ཏེ་འདི་ཕྱི་ལྟས་ཀྱི་
དབྱིབས་ལེགས་ཀྱང༌། གཙོ་བོའི་མཐའ་སྐོར་དུ་ཀ་བ་བརྒྱད་བྱེད་པ་ནི་ས་ཁུལ་དོག་པོ་ལ་ཅུང་
ཟད་ཀ་བ་མངས་པས་མི་མཛེས་པར་སྣང་ངོ༌། །ཡང་བདེ་ཆེན་འཁོར་ལོ་ཉིད་ཀྱི་ཐོག་ལ་གཙོ་

བོའི་གནས་ཀྱི་ཟུར་བཞིར་ཀ་བ་རིང་པོ་རེ་བཙུགས་ལ། དེ་ལ་གདུང་བཀལ་དེའི་སྟེང་ནས་
འཁོར་གྱི་གནས་ལ་ཕྱམས་རིང་མོ་ཐུར་སེགས་སུ་བཏང་ཞིང་ཕྱམས་སྣེ་ཡར་མར་ཐམས་ཅད་
གཟེར་དང་མཁྱུད་མོས་བསྡམས། དབུས་ཀྱི་གཙོ་བོ་བཞུགས་གནས་ཀྱི་ཐོག་གྲུ་བཞི་ལ་ལན་
ཀན་མཛེས་པས་བསྐོར་བ་བྱེད་པའང་འདུག་པ་འདི་ནི། །བདེ་ཆེན་འཁོར་ལོ་ཧར་མིའི་རྣམ་
པར་བྱེད་པར་སྣང་སྟེ་འདི་ཡང་ལེགས་པར་འོང་ངོ་ཐམས་ཅད་མཚུངས་པར་གཙོ་བོའི་གནས་
ཀྱི་ཐོག་ཕུབས་ཀྱི་རྩེ་ལ་རྡོ་རྗེ་རིན་པོ་ཆེའི་ཏོག་བཙུགས་པར་འདོད་དོ། །འདི་འདྲའི་རིགས་
ལ་རྒྱུད་གཞུང་གི་དམིགས་བསལ་མེད་པས་གང་ལྟར་བྱས་ཀྱང་འདྲ་བ་ལས་གདུང་བཞི་མིག་
མང་རིས་སུ་བྲིས། འདི་ལ་སྒོམ་དོན་གདུང་དེ་དག་ནོར་བུ་རིན་པོ་ཆེའི་རང་བཞིན་ཤིན་ཏུ་སྲ་
བ་ལ་བསྣོལ་མཚམས་ཀྱི་ཐད་དུ་ཡང་སྦྱར་བའི་སྲུབས་མེད་པ། གོང་བུ་གཅིག་ཏུ་གནས་པ་
ཡིན་པས་འདེགས་བྱེད་ཀྱི་ཀ་བ་མི་དགོས་ལ། གཞལ་ཡས་ཁང་གི་བཀོད་པ་ཆུང་ངུ་བརྡུངས་
མ་དང་ཤིང་རྐོས་སུ་བྱེད་པ་སོགས་ལ་ཡང་མི་དགོས་ཤིང་ཡུལ་གཞན་དང་གཞན་གྱི་རྣམ་
གཞག་ཀྱང་མི་བརྗོད་དེ་ཕྱོགས་འདིར་ནི་དེ་འདྲ་བ་ཁང་བཟང་དུ་བྱེད་ན། བསྣོལ་མཚམས་
བཞི་པོ་དེར་ཀ་བ་བརྟན་པོ་འཛུགས་དགོས་ལ། ལྷ་མོའི་འདབ་མ་རྣམས་པདྨའི་རྣམ་པ་ཅན་
གྱི་འཁོར་ལོར་བྱེད་པའི་ཚེ། འདབ་མའི་རྩ་བ་འབྲེལ་མཚམས་ཀྱི་མུ་ཁྱུད་དེ་ལ་ཀ་བ་འཛུགས་
པ་ལ་མི་རིགས་པ་ཡང་མེད་ཅིང༌། པད་འདབ་དངོས་སུ་བྱེད་ན་དེའི་སྟེང་དུ་ཀ་བ་འཛུགས་པ་
སྒོམ་དོན་ལ་མི་རིགས་ཀྱང༌། བཀོད་པ་བཞེད་པ་ན་བརྟན་བྱེད་ཡིན་པའི་ཕྱིར་འགལ་བ་མེད་
དོ། །དེར་མ་ཟད་བོད་ཀྱི་ཕྱོགས་འདིར་ཁང་བཟང་དཀྱིལ་འཁོར་འདིའི་རྣམ་པ་ཅན་བཞེད་
ན། སྐུ་གསུང་ཐུགས་དང་བདེ་ཆེན་གྱི་ཁོར་ཡུག་ལ་ལྷ་རྣམས་མི་སྒྲིབ་ཅིང༌། ཀ་བ་དང་མི་ཟློས་
པའི་ས་རྣམས་དང༌། སྟེགས་བུ་དང་དམ་ཚིག་གི་འཁོར་ལོའི་མཚམས་ཀྱི་ཡང་དེ་འདྲ་རྣམས་
སུ། རྩིག་མདོར་རམ་ཀ་བ་གཞན་དང་གཞན་དག་ཀྱང་འཛུགས་དགོས་ཏེ། སྒོམ་དོན་ལ་མི་

དགོས་ཀྱང་བརྟན་བྱེད་ཉིད་ཀྱི་ཕྱིར་རོ། །གཙོ་བོའི་གནས་ཀྱི་ཐོག་ཕུབ་གྲུ་བཞི་ལ་གཞན་
སྔར་དང་འདྲ་བ་ལས། གཡས་གཡོན་གྱི་གདུང་གི་སྟེང་དུ་ཀ་ཐུང་ཆ་ཆུང་གཅིག་གམ་ཕྱེད་
ཙམ་ཇི་ལྟར་འོས་པ་རེ་བཙུགས། དེའི་སྟེང་དུ་གདུང་བཏང་སྟེ་མཁྱུད་མོས་བསྡམས། གདུང་
དེ་དང་མདུན་རྒྱབ་ཀྱི་གདུང་གྲུ་བཞིའི་སྟེང་དུ་ཕྱམས་སེགས་ལ་བཏང་སྟེ་རྟ་རྒྱབ་ཡོང་བར་
བྱ། འདིའི་ཁོར་ཡུག་ལ་བྱ་འདབས་ཡོད་པར་བྱེད་པས་གཡས་གཡོན་ལ་གདུང་སྣེ་ནས་བྱ་
འདབས་ཀྱི་རྩེ་མོའི་བར་དུ་སྔ་མ་ལས་གཟུར་བའི་རྟ་རྒྱབ་དབུས་སྟེང་དུ་ཕྲ་ཞིང༌། མཐའ་འོག་
ཏུ་རྒྱས་པ་ཞིག་འབྱུང་ངོ༌། །དེའི་ཕྱི་གཡོགས་གསེར་ཕིབས་ལྟ་བུ་གང་མཛེས་ཡིན་ལ། རྟ་རྒྱབ་
ཀྱི་རྩེ་མོའི་དབུས་དྲང་ཐད་དུ་ཏོག་འཛུགས་པ་ཡིན་ན། དེ་ལ་རྡོ་རྗེ་རིན་པོ་ཆེའི་ཏོག་ཞེས་བྱ་
བའི་དོན་རྒྱུ་ནོར་བུ་རིན་པོ་ཆེ་རྡོ་རྗེ་ལས་གྲུབ་པའི་ཏོག་ཏུ་འདོད་པའང་མི་འགལ་ཞིང༌། ཡང་
རྒྱུ་ནོར་བུ་ལས་གྲུབ་པའི་རྣམ་པ་ཕྱག་མཚན་རྡོ་རྗེ་རྩེ་ལྔ་པར་འདོད་པའང་སྣང་ལ། ཕལ་ཆེར་
ནོར་བུ་དང་རྡོ་རྗེ་གཉིས་ཀའི་དབྱིབས་སུ་བསམ་སྟེ། གསེར་ལས་གྲུབ་པའི་རྡོ་རྗེ་རྩེ་ལྔ་པ་
གྱེན་ལངས་ཀྱི་སྟེང་གི་རྭ་དབུས་མའི་རྩེ་ལ་ནོར་བུའི་ཏོག་གི་རྣམ་པ་བྱེད་པར་སྣང་ངོ༌། །འོན་
ཀྱང་བུམ་པ་ཏོག་དང་བཅས་པའི་རྣམ་པ་གྷ་ཊི་ར་ཞེས་གྲགས་པ་ཉིད་ཡིན་ལ། གལ་ཏེ་རྡོ་
རྗེའི་རྣམ་པ་ཉིད་དགོངས་ཀྱང་ད་ལྟ་སྦ་འཕྲེང་དུ་གྲགས་པ་ཉིད་རྡོ་རྗེའི་རྭའི་རྣམ་པ་ཡིན་པས་
དེ་ཙམ་ཡོད་པ་ལ་བྱ་ཡི། ཕྱག་མཚན་གྱི་རྡོ་རྗེའི་རྣམ་པ་གསལ་བར་དོད་པ་ནི་མི་དགོས་སོ། །
བྱེད་ཀྱང་འགལ་བ་ནི་ཅི་ཡོད་དེ་རིན་པོ་ཆེའི་ཏོག་གི་དོན་ཚང་ན་དབྱིབས་ཇི་ལྟར་འདོད་པ་
ཉིད་དོ། །
ད་ནི་འདི་བཤད་དེ། གཞལ་ཡས་ཁང་གི་རྒྱན་གྱི་ཁྱད་པར་ལ་ཟླ་བ་ཞེས་པ་ཟླ་གཟུགས་
ཡིན་པས་དངུལ་ལམ་ཤེལ་ལ་སོགས་པའི་མེ་ལོང་ངོ༌། །ཟླ་ཕྱེད་ཀྱང་མེ་ལོང་ཕྱེད་པ་ལ་རྔ་མ་
ཕྲ་མོ་དཔྱངས་པ་ལ་སོགས་པའོ། །རྒྱལ་མཚན་ནི་ད་ལྟར་བོད་དུ་ཁང་པ་ལ་འཛུགས་པ་འདི་

རྒྱ་ནག་ལུགས་ཡིན་ཞེས་གྲགས་ལ། འདིར་ནི་རིན་པོ་ཆེའི་དབྱུག་པའི་རྩེ་མོར་ཏོག་གི་གདན་
ཟླུམ་པོ་སྟེང་འོག་ཏུ་རེ་ཁའི་བང་རིམ་ཅི་རིགས་པ་དང་བཅས་པ། དེའི་སྟེང་གི་དཀྱིལ་དུ་ཏོག་
གི་དབྱིབས་ཇི་ལྟར་འོས་པ་སྟེ། མེ་ལོང་གི་རྣམ་པའམ། ནོར་བུ་ཟླུམ་པོའམ། ཟུར་བརྒྱད་
པའམ། མིག་གསུམ་ལ་སོགས་པའང་ཡོད་ལ། སྲོག་ཆགས་ཀྱི་གཟུགས་ཀྱིས་མཚན་པ་ནི། 
གདན་དེའི་དབུས་སུ་གསེར་ལས་བྱས་པའི་ཏོག་ངང་པའམ། རྨ་བྱའམ་ཆུ་སྲིན་ནམ་ཀླུའི་
གཟུགས་སམ་སེང་གེའམ་ཉ་འཕར་བའི་རྣམ་པ་ཅན་ཏེ། སྲོག་གཟུགས་བྱས་ཕྱིན་དེ་དག་
ལས་གཞན་པའི་ཏོག་མི་དགོས་ཤིང༌། ཏོག་གི་གདན་དང་དབྱུག་པའི་མཚམས་ཀྱི་གཡས་
དང་གཡོན་གྱི་ཕྱོགས་སུ་དར་དཔྱངས་སམ་འཕན་རིང་པོ་བཏགས་པ་ཉིད་ཡིན་ལ། བྲི་ཆ་ལ་
དེ་ཉིད་རླུང་གིས་བསྐྱོད་པས་སུམ་འཁྱོག་ཏུ་ལྡིང་བའོ། །གཞལ་ཡས་ཁང་དང་རྟ་བབས་དང༌། 
ཕྱི་རོལ་གྱི་འཁྱམས་ཀྱི་རྒྱན་བཀོད་པ་རྣམས་ལ་གཅིག་ཏུ་ངེས་པ་མེད་ལ། འོན་ཀྱང་བློ་བཟོ་
ཙམ་གྱིས་མི་རུང་བས་དཀྱིལ་འཁོར་གྱི་ཆོ་ག་རྡོ་རྗེ་འཕྲེང་བ་སོགས་ཤིང་རྟ་ཆེན་པོའི་གཞུང་
རྣམས་ལས་རྟོགས་པར་བྱ་དགོས་སོ། །གཙོ་བོའི་གདན་པདྨའི་འདབ་མ་ནི། བདེ་ཆེན་འཁོར་
ལོའི་འདབ་མ་ལས་ཅུང་ཟད་མཐོ་ཞིང༌། དེའི་ཡང་འདབ་མའི་རྩ་བ་ལས་ཟི་ཕོལ་ཁྱད་ཀྱིས་
མཐོ་ཡང༌། འདབ་མའི་རྩེ་མོ་ལངས་པ་དང་གེ་སར་གྱི་ཟི་ཕོལ་མཉམ་པ་ཙམ་བྱ། དབུས་ཀྱི་
ལྟེ་བ་ཟེ་འབྲུ་ནི་གེ་སར་ལས་ཅུང་ཟད་མཐོ་ཞིང༌། དེར་ཉི་མའི་དཀྱིལ་འཁོར་དམར་པོ་པདྨའི་
ལྟེ་བ་དང་མཉམ་པའི་གདན་དེ་ལ་འཇིགས་བྱེད་ཆེན་པོ་དང་དུས་མཚན་མོ་གཡས་གཡོན་དུ་
མགོ་བསྟན་ཞིང་རྐང་པ་ནང་དུ་ཕྱོགས་པའི་ཚུལ་གྱིས་འགྱེལ་བ། དེ་དག་རེ་རེའི་ལུས་ཚད་ལ་
ངེས་པ་མེད་ཀྱང༌། འཁོར་རྣམས་ཀྱི་རོ་གདན་ལས་ཆུང་བ་མི་ལེགས་པས་ཅུང་ཆེ་བར་བྱ་ལ། 
འཁོར་རྣམས་ཀྱི་རོ་གདན་ནི་ཐམས་ཅད་གན་ཀྱལ་དུ་གནས་པ་དང་སྐྱེས་པའི་རོའི་རྣམ་པར་
བྱ་ཞིང༌། རབ་ཏུ་ཚོ་ལ་ཤ་ཉམས་རྒྱས་པ་ཅུང་ཟད་འཛུམ་ཞིང་རྒོད་པ་ལ་སོགས་པ་རོ་ལངས་

ཀྱི་ཚུལ་ལྟ་བུར་བྱེད་དགོས་པ། ཞབས་བསྐུམས་པའི་ཕྱོགས་ཀྱིས་མགོ་བོ་དང༌། བརྐྱང་བའི་
ཕྱོགས་ཀྱིས་རྐང་པ་མནན་པའོ། ཁྭ་གདོང་ལ་སོགས་པ་བཞི་པོའི་བཞུགས་གདན་སྒོའི་ཐད་
ཀྱི་ལྷ་སྣམ་ལ་བཀོད་ཀྱང་རུང་སྟེ། ལྷ་སྣམ་གྱི་མཐའ་ལ་བཞུགས་པས་སྐུ་རྒྱབ་སྒོ་གླེགས་ལ་
རེག་གེ་འབྱུང་བས། བྲིས་སྐུ་འབྲི་ན་གདན་ལྷ་སྣམ་ལ་ཡོད་ཅིང༌། སྐུ་གཟུགས་སྒོ་ཁྱུད་ཀྱི་
ནང་དུ་ཆུག་པར་བྱ། ཡང་ན་སྒོ་སྲུང་ཉིད་ཡིན་པའི་ཕྱིར་སྒོ་གླེགས་ཀྱི་ཕྱི་རོལ་སྒོ་ཕུགས་ཉིད་
དུ་བཞུགས་ཀྱང་འགལ་བ་མ་མཐོང་སྟེ། ཅི་བདེ་བར་སྦྱར་བས་ཆོག་གོ །འཁོར་གྱི་རོ་གདན་
གྱི་འོག་ཏུ་ཡང་ཉི་མའི་དཀྱིལ་འཁོར་དགོས་ལ། བདེ་ཆེན་འཁོར་ལོའི་མཚམས་ཀྱི་ཐོད་པ་
བཞིའི་གདན་ལ་ཟླ་བའི་དཀྱིལ་འཁོར་ཉ་གང་བ་ར་རི་མེད་པའོ། །རྒྱ་གར་བ་ཁ་ཅིག་ཟླ་
བ་ཕྱེད་པའི་གདན་ཏེ་ཐོད་པ་དང་དབྱིབས་མཚུངས་པ་ཉིད་ཀྱིས་སོ། །ཅེས་སྨྲ་བར་གྲག་གོ ། 
གཙོ་བོའི་གདན་ལ་འཇིགས་བྱེད་ཆེན་པོ་ཁ་བུབ་མགོ་བོ་གཡོན་དུ་བསྟན་པའི་རྗེས་སུ་ལྟག་
པ་བཅག་སྟེ་མགོ་བོ་སོག་ཕྲག་ཏུ་འཐེན་པའི་འགྲམ་པ་གཡས་འོག་ཏུ་བཅུག་ཅིང༌། གཡོན་
པ་སྟེང་དུ་བསྟན་པའི་རྣ་བ་ནས་བརྫི་བའམ། ལྟག་པ་སོག་ཕྲག་ལ་བསྟན་ཞིང་གདོང་གྱེན་
དུ་བསྟན་པའི་དཔྲལ་བ་ནས་གནོན་པར་བླ་མ་གོང་མ་རྣམས་བཞེད་ཅིང༌། དེ་བཞིན་དུ་དུས་
མཚན་མ་ཡང་ལྟོ་བར་ཞབས་མགོ་དང༌། སྐྱེ་གནས་སུ་ཞབས་ཀྱི་རྟིང་པས་གནོན་པར་བཞེད་
དོ། །དེ་ཡང་དུས་མཚན་མ་ཐལ་མོ་སྤྱི་བོར་སྦྱར་བ་དང༌། འཇིགས་བྱེད་ཕྱག་བཞི་པ་དང་
པོ་གཉིས་གྲི་ཐོད་འོག་མ་གཉིས་ཌཱ་མ་རུ་དང་ཁ་ཊྭཱཾ་གའོ་ཞེས་གོང་མ་རྣམས་གསུངས། བི་
བྷུ་ཏི་ཙནྡྲས་ཨོཾ་ལས་སྐྱེས་པའི་འཇིགས་བྱེད་ཕྱག་དང་པོ་གཉིས་ཐལ་མོ་སྦྱར་བ། འོག་མ་
གཉིས་ཌཱ་མ་རུ་དང་རལ་གྲི་འཛིན་པ་དང༌། ཧྲཱིཿལས་སྐྱེས་པའི་དུས་མཚན་མ་ཡང་ཕྱག་དང་
པོ་གཉིས་ཐལ་སྦྱོར་ཡིན་ལ། །འོག་མ་གཉིས་ཐོད་པ་དང་ཁ་ཊྭཱཾ་ག་འཛིན་པར་བཤད་ཅིང༌། 
ཡང་ན་གཉིས་ཀར་ཕྱག་གཉིས་པ་ལག་ཆ་ཤོར་བ་མཚོན་བྱེད་ཕྱག་མཚན་མེད་པའམ། ཡང་

ན་གཉིས་ཀར་ཕྱག་གཉིས་པ་གྲི་ཐོད་འཛིན་པར་བྱས་ཀྱང་མི་འགལ་ལ། རྒྱ་བལ་གྱི་བྲིས་
འབུར་ཁུངས་མ་རྣམས་ལས་ཀྱང་སྤྱིར་མ་ངེས་པ་སྣ་ཚོགས་འདུག་ཀྱང་ཕྱག་མཚན་ཡོད་པ་
ཤས་ཆེ་ཞིང༌། འཇིགས་བྱེད་ཌཱ་མ་རུ་དང་ཏྲི་ཤཱུ་ལ་འཛིན་པ་དང༌། དུས་མཚན་གྲི་ཐོད་འཛིན་
པ་མང་བར་མཐོང་ངོ༌། །འཇིགས་བྱེད་ཤིན་ཏུ་ཁྲོས་པ་སྦོམ་ཐུང་སྟག་ལྤགས་ཅན། སྐྲ་སེར་
གྱེན་བརྫེས་ལ་དཔྲལ་བར་ཟླ་བ་ཕྱེད་པའམ་ཟླ་བ་ཟླུམ་པོས་བརྒྱན་པ། སྦྲུལ་གྱི་རྒྱན་དང་མི་
མགོའི་དབུ་རྒྱན་དོ་ཤལ་ཅན་དུ་བྱེད་པ་ཡིན། དུས་མཚན་སྐེམ་ཁྲོས་སུ་བྱེད་པ་མང་དུ་བྱུང་
ཡང༌། སྐབས་འདིར་ཞི་མ་ཁྲོ་ལ་ཆགས་པའི་ཉམས་ཆེར་རྒྱས་པ། སྐྲ་ནག་པོ་གྲོལ་བ། སྦོམ་
ཕྲ་རན་པ། གཅེར་བུ་ནུ་མ་དང་སྐྱེ་གནས་རྒྱས་པ་རུས་པའི་རྒྱན་ཕྲ་མོས་བརྒྱན་པ་དགོས་ལ། 
མགོ་འཕྲེང་ཡོད་མེད་ཅི་ལྟར་ཡང་རུང་ལ་འཇིགས་དུས་གཉིས་ཀར་སྤྱན་གསུམ་པའོ། །
སྤྱིར་ཞབས་ཀྱིས་གནོན་ཚུལ་ལ། མངོན་བརྗོད་ལས། ལེའུ་སོ་གཉིས་པ་དང་ང་གཉིས་
པར་འཇིགས་བྱེད་ཞབས་གཡས་ཀྱིས་མནན་པ་ཡང་བཤད་ལ། གཞན་ཡང་འདུག་སྟངས་
དང་གནོན་ཚུལ་མ་ངེས་པ་ཇི་སྙེད་ཅིག་ཡོད་ཅིང༌། གཞུང་རྣམས་ལས་ཀྱང་སྣ་ཚོགས་འདུག་
མོད་ཀྱི། འདིར་ནི་སྔར་བཤད་པ་ལྟར་ཡིན་ལ། ལྷ་རྣམས་ཀྱི་སྐུའི་ཚད་ཆ་ཆེན་གཅིག་པར་
འདོད་པ་ནི། ལྷ་ཚོགས་མང་པོ་ཅན་ལ་བྱེད་པའི་ཐབས་མེད་ཅིང༌། མང་ཉུང་འབྲིང་པོ་འདི་
དག་ལ་ཡང་མི་འགྲིག་པས་ཚད་དེ་འདྲའི་ངེས་གཟུང་མི་དགོས་ལ། གཙོ་འཁོར་སྐུ་ཚད་
མཉམ་པར་ལང་ཀ་རྒྱལ་བཟང་གིས་བཤད་པ་ཡང་སྐབས་འགར་རུང་ཙམ་ཡིན་མོད། ཕལ་
ཆེར་དུ་མི་ལེགས་པས། གཙོ་བོའི་སྐུ་ཚད་ཆེ་བར་བྱ་ཞིང༌། འཁོར་རྣམས་ཕལ་ཆེར་ནང་ཕན་
ཚུན་དུ་ཚད་སྙོམས་པར་བྱའོ། །དེ་ལ་གཙོ་བོའི་གནས་པདྨའི་ལྟེ་བ་དང་མཉམ་པར་ཉི་གདན་
ཡིན་ལ། དེ་ཉིད་རགས་རྩིས་ལ་གཙོ་བོའི་ཞབས་ཀྱི་རྩེ་མོའི་མཐའ་དང་མཉམ་པར་བྱ་ན། ཁ་
ཅིག་ཆ་ལྔ་པ་ནི་གདན་ཡིན་ནོ། །ཞེས་པའི་ལུང་དྲངས་ནས་གཙོ་བོའི་མཐོ་ལྔ་ཡིན་པར་འདོད་

ཀྱང༌། ལུང་དེའི་དོན་དེ་ལྟར་མ་ཡིན་པ་གཞན་དུ་བཤད་ཟིན་པ་ལྟར་ཡིན་ཞིང་གང་ལྟར་དེ་ལ་
གཙོ་བོའི་མཐོ་དྲུག་ནས་བདུན་གྱི་བར་ཙམ་འབྱུང་ལ། གཙོ་བོའི་སྐུ་ནི་མཐོ་བཅུ་པ་ཡིན་ན། 
དེ་དང་འཚམ་པར་བརྩིས་པས་རུང་བ་དང༌། འཁོར་རྣམས་ཀྱི་གནས་ཀྱི་དབུས་སུ་ཆ་ཆུང་
གཅིག་ཙམ་པའི་ཉི་གདན་བྱས་ན་དེ་དང་མཚམ་པའི་སྐུ་འབྱུང་བས་དཀྱིལ་འཁོར་འདི་ལ་དེ་
ལྟར་ཡིན་ལ། སྤྱིར་ལྷ་མང་ཉུང་དང་གདན་གྱི་ཁྱོན་ལས་བརྩམས་ཏེ། སྐུ་གཟུགས་ཀྱི་ཚད་
འཇོག་དགོས་པས་དཀྱིལ་འཁོར་སོ་སོ་ལ་སྐུ་ཚད་ཆེ་ཆུང་མ་ངེས་པ་སྣ་ཚོགས་འབྱུང་མོད། 
འདི་ལ་སྔ་མ་ཁ་ཅིག་གིས་དཀྱིལ་འཁོར་གང་ཡིན་ཡང་ལྷ་སྐུ་ཆ་ཆེན་གཅིག་པ་ཁོ་ན་རང་
དགོས་པ་གཞིར་བཞག་གི་བཤད་པ་བྱས་པས། མཁས་རྨོངས་ཐམས་ཅད་དཔྱད་པ་མེད་པར་
རི་བོང་གི་ཅལ་བཞིན་རྒྱུགས་ནས་དགག་སྒྲུབ་མང་པོ་བྱུང་བ་ཡིན་གྱི། རྩ་བ་དེད་ན་རྒྱུ་མཚན་
ཡེ་མི་སྣང་ངོ༌། །གཙོ་བོ་ཡབ་ཡུམ་གཉིས་ཀྱང་ཅུང་ཟད་ཡུམ་གྱི་སྐུ་ཚད་ཆུང་བར་བྱ་དགོས་ཏེ། 
གཞན་དུ་ན་གཙོ་བོའི་ཞལ་རས་སྒྲིབ་པ་སོགས་ཀྱི་སྐྱོན་དུ་འགྱུར་བས་སོར་བརྒྱད་ཙམ་ཡུམ་
གྱི་སྐུ་ཚད་ཐུང་བར་བྱ་ཞིང༌། དེ་དང་འཚམ་པའི་སྦོམས་སུ་བྱའོ། །འཁོར་རྣམས་ཀྱང་རགས་
རྩིས་ལ་སྐུ་ཚད་མཉམ་ཞེས་བརྗོད་ཀྱི། ཞིབ་མོར་ན་ཡབ་ཡུམ་ཁ་སྦྱོར་རྣམས་ལ་གཙོ་བོ་ཡབ་
ཡུམ་གྱི་རིགས་འགྲེའོ། །དེ་ལྟར་ན་དོན་ཚན་བཅུ་བདུན་གསལ་འདུས་སུ་བཤད་ཟིན་ཏོ། །
གཞལ་ཡས་ཁང་གི་མཚན་ཉིད་སྟོན་པར་བྱེད་པ་ལ། འཁོར་ལོ་གསུམ་དང་ལྡན་པའི་དཀྱིལ་
འཁོར་རྣམས་ལ་ནང་སེལ་གྱི་མི་འདྲ་བ་ཅུང་ཟད་ཡོད་ཀྱང༌། སྤྱིར་བཏང་གི་ཁུངས་གསལ་བ་
ནི་འདི་ལྟར་ཤེས་པར་བྱ་སྟེ། དཔལ་མཁའ་འགྲོ་རྒྱ་མཚོར། ཚངས་པའི་ཐིག་གི་ལོགས་ནས་
ནི། །སུམ་ཅུ་རྩ་གཉིས་པ་གཉིས་གདབ། །སྒོ་ནི་འཁོར་ལོའི་བརྒྱད་ཆ་སྟེ། །ལྟེ་བའི་པདྨ་དེ་
དང་མཉམ༌། །སྙིང་པོའི་འདབ་མའི་ངོས་ནས་ནི། །ཆ་གསུམ་དུ་ཡང་དེ་ཤེས་ནས། །དེ་ཡི་ཆ་
གཅིག་འཁོར་ལོ་གསུམ། །ལྷག་མ་ཚོན་གྱི་ས་གཞིའོ། །དེ་ཡི་སུམ་ཆ་འཕྲེང་བ་སྟེ། །རྡོ་རྗེ་པདྨ་

དང་འཁོར་ལོའི། །རྩིབ་རྣམས་འཁོར་ལོ་དབུས་མ་ལས། །དམན་ཏེ་གཉིས་གཅིག་བསྡོམས་
པས་སྦོམས། །ཀ་བ་རྣམས་ནི་ཀུན་ཏུ་སྦྱིན། །བརྒྱད་གསུམ་འཁོར་ལོ་གསུམ་དུའོ། །སྒོ་ལས་
སུམ་འགྱུར་རྟ་བབས་ཏེ། །སྒོ་ཁྱུད་སྒོ་ཡི་ཆ་ཅན་ནོ། །སྟེགས་བུ་རྣམས་ནི་དེ་ཡི་ཕྱེད། །འགྲམ་
དང་ལོགས་ནི་དེ་བཞིན་ནོ། །གཟུངས་ཀྱི་སྣམ་བུ་དང་ནི་འདིར། །རིན་ཆེན་འཕྲེང་བྱེད་སྣམ་
བུའོ། །མགོ་བོའི་འཕྲེང་བ་དེ་ཡི་ཕྱེད། །མུན་པའི་སྣམ་བུ་དེ་བཞིན་ནོ། །ཀ་བའི་རྩེ་ལས་
འཐོན་རྩེ་མོ། །སྣ་ཚོགས་རྡོ་རྗེ་འོད་ཆེན་པོའོ། །དྲིལ་ཆུང་དྲ་བ་གོས་རྣམས་དང༌། །བ་དན་དྲིལ་
བུ་སྒྲ་སྒྲོགས་པའོ། །དེ་ཕྱི་ཆུ་སྐྱེས་ཐམས་ཅད་དུ། །སྙིང་པོ་ལ་སོགས་ཡང་དག་བྲི། །སྣ་ཚོགས་
རྡོ་རྗེའི་འཕྲེང་དང་འདིར། །ལྷག་མར་འབར་བའི་འཕྲེང་བའོ། །དེ་ཡི་ཕྱི་རོལ་ཁོར་ཡུག་ནི། །
ས་གཞིའི་རིམ་པས་བྲི་བར་བྱ། །གྲི་གུག་འཕྲེང་བ་སྦྱིན་བྱ་ཞིང༌། །མགོ་དང་ལག་པ་དག་དེ་
བཞིན། །སྙིང་པོའི་པདྨའི་ཕྱི་རོལ་དུ། །རིན་ཆེན་འཕྲེང་བ་ཡང་དག་བྲི། །དུར་ཁྲོད་བརྒྱད་པོ་
བྲི་བྱ་སྟེ། །ཀུན་ནས་གཏུམ་དྲག་ལ་སོགས་སོ། །ཞེས་གསུངས་སོ། །དེའི་དོན་ནི་ཚངས་ཐིག་
གི་ལོགས་རྩ་ཐིག་གི་ནང་དུ་ཆ་ཆེན་བཞི་བཞི་ཡོད་པ་རྣམས་ཆ་བཞི་བཞིར་བགོས་པ་ཆ་སུམ་
ཅུ་སོ་གཉིས་སུ་སོང་བ་ལ། དེ་ཡང་གཉིས་གཉིས་སུ་བགོས་པས་གཡས་གཡོན་གཉིས་སུ་སོ་
གཉིས་པ་ཕྲག་རེ་རེར་སོང༌། དབུས་ཀྱི་པདྨ་སྒོ་དང་མཉམ་པས་ཆ་བདུན་གཡས་གཡོན་དུ་
བསྐོར་བ་ལ་པདྨ་བྱ། དེ་ལ་མཉམ་གསུམ་བརྩིས་ན་ཕྱོགས་རེ་རེར་ཆ་གཉིས་དང་གསུམ་ཆ་
རེ་ལ་ལྟེ་བ་བསྐོར། སུམ་གཉིས་དང་བཞི་ལ་འདབ་མ་བསྐོར་བས་མཉམ་གསུམ་དུ་འགྱུར་
རོ། །གཅིག་ལ་བདེ་ཆེན་འཁོར་ལོའི་འཕྲེང་བ་བསྐོར། འདབ་མའི་ཕྱི་ནས་འཁོར་ལོ་གསུམ་
ལ་བདུན་ཚན་རེ་རེ་སྟེ་དེའི་དྲུག་དྲུག་ལ་རྩིབས་དང་རེ་རེ་ལ་མུ་ཁྱུད་དོ། །ཐམས་ཅད་ཀྱི་བར་
བར་དུ་ཀ་བ་ཡང་དགོས་པར་འགྱུར་ལ། འཁོར་ལོའི་ཕྱོགས་རེ་མུ་ཁྱུད་དང་བཅས་པ་དང་
པདྨའི་ཕྱོགས་གཅིག་མཉམ་པས། རིན་ཆེན་འཕྲེང་བ་ཆ་གཅིག་པོའི་ཚད་ཀྱི་པདྨ་ལས་འཁོར་

ལོ་དམན་པ་ཡིན་ལ། འཁོར་ལོ་གསུམ་གྱི་མུ་ཁྱུད་ལ་རྡོ་རྗེ་པདྨ་འཁོར་ལོའི་འཕྲེང་བ་རྣམས་
ཀྱིས་མཚན་པ་དགོས་པས། ཀ་བ་དང༌། རྭ་བ་དང༌། གདུང་དང༌། ཐོག་ཕུབས་སོགས་ལའང་
དེ་དང་དེས་མཚན་དགོས་པར་ཤུགས་ལ་བསྟན་ཏོ། །རྟ་བབས་སྒོ་ལས་གསུམ་འགྱུར་ནི་
དཔངས་ཡིན་པར་གསལ་ཏེ། འདིར་མུན་པའི་སྣམ་བུ་བཤད་པའི་ཕྱིར་འཕྲེད་ལ་རྩི་ན་བཞི་
འགྱུར་སོགས་སུ་ཐལ་བའི་ཕྱིར་རོ། །འཁོར་ལོ་གསུམ་གྱི་ལྷག་མ་ཚོན་གྱི་ས་སྟེ་ལྷ་སྣམ་ཡིན་
ན་དེ་ལ་ཆ་ཕྲན་གསུམ་མོ། །དེའི་ནང་མཐའ་བརྩིག་པའི་ནང་ཆ་གཅིག་ནི་སྣ་ཚོགས་རྡོ་རྗེའི་
འཕྲེང་བའི་ས་ཡིན་པ། དམ་ཚིག་འཁོར་ལོ་དང་སྐུའི་ས་མཚམས་གཅོད་པ་ཡིན་ཏེ། འདི་ནི་
ལུགས་འདི་ཁོ་ནའི་སྒོས་ཆོས་ཡིན་ནོ། །གཟུངས་ཀྱི་སྣམ་བུ་སྟེ་འདོད་སྣམ་དང༌། རིན་ཆེན་
འཕྲེང་བ་སྟེ་དོ་ཤལ་གྱི་ས་ནི་ཆ་ཆེན་ཕྱེད་པའི་སྣམ་བུ་ཡིན་ནོ། །འདིར་སྟེགས་བུ་དང་གཟུངས་
ཀྱི་སྣམ་བུ་སོ་སོར་བྱུང་བ་ནི། དཔེ་མ་དག་པའམ་འགྱུར་སྐྱོན་ཞིག་ཡོད་པར་མངོན་ལ། མགོ་
བོའི་འཕྲེང་བ་ནི་མདའ་ཡབ་བོ། །རྩིག་པ་དང་ཕ་གུ་དང་ཤར་བུའི་གསལ་ཁ་མ་བྱུང་ཡང་སྤྱི་
འགྲོས་ཀྱིས་འགྲུབ་བོ། །ཀ་བའི་རྩེ་ལས་འཐོན་རྩེ་མོ་ཞེས་འབྱུང་བ་ནི། ད་ལྟ་རྟ་བབས་ཀྱི་
གཡས་གཡོན་དུ་ཀ་བ་རེ་རེ་དང༌། དེའི་ཕྱི་ལོགས་སུ་ཀ་རྒྱན་དར་དཔྱངས་ཀྱི་ས་གཞི་རེ་རེ་
ཡོད་པའི་དབང་དུ་བྱས་པའི་ཀ་བའི་རྩེ་ནས་འཐོན་པ་མིན་ཏེ། སྤྱིར་བྲི་ཆ་སྟོན་པའི་ཚིག་
གསེབ་ལ་སྒོམ་དོན་བཤད་པ་ཡང་ཤིན་ཏུ་མང་མོད་ཀྱི། འདིར་ཀ་བ་དེ་ལ་བྱས་ན་སྒོམ་དོན་
ཡིན་ནམ་བྲི་ཆ་ཡིན་ཞེས་བརྟགས་པས་གཉིས་ཀ་ལྟར་ཡང་མི་འཐད་དེ། སྒོམ་དོན་ཡིན་ན་ཀ་
བའི་རྩེ་ནས་སྣ་ཚོགས་རྡོ་རྗེའི་རྭ་ཡོང་དོན་མེད་པའི་ཕྱིར་དང༌། བྲི་ཆ་ལ་དམིགས་བརྟད་ཀ་
བའི་རྩེ་ལ་ཡོང་སྲིད་ཀྱང༌། དེར་རྟ་བབས་ཀྱིས་བསྒྲིབས་པས་ཀ་བའི་རྩེ་ནས་འཐོན་རྒྱུ་མེད་
པའི་ཕྱིར་རོ། །དེས་ན་འདི་ནི་དཀྱིལ་འཁོར་གྱི་བཀོད་པ་མང་པོ་ཞིག་ལ་དར་དཔྱངས་ཀྱི་སྣམ་
བུ་མི་བྱེད་པར་ཀ་བ་བཞི་ཅར་འབྲི་བའི་ལུགས་ཡིན་པས། ཀ་བ་ཕྱི་མའི་རྩེ་ནས་རྭའི་ནང་

ཐིག་བསྐོར་བར་གསལ་ཏེ། འདིས་ནི་སྦས་རྭར་གྲགས་པ་ཡང་ཁུངས་མེད་དུ་རྟོགས་ནུས་
ཤིང༌། རྭ་ཉི་ཤུ་པའི་སྒོམ་དོན་སྐབས། རྭ་ནང་མ་གཉིས་ཀྱི་ཕྱི་རུ་རྭ་གཞན་གཉིས་སྐྱེས་པར་
འདོད་པ་ཡང་བཀག་གོ །སྤྱིར་འདི་གོང་དུ་སྨོས་པ་ལྟར་སྣ་ཚོགས་རྡོ་རྗེ་བྲི་བའི་ཆ་སྟོན་པ་ཡིན་
ལ། དེ་ཡང་རྭ་བཅུ་གཉིས་པའི་དབང་དུ་བྱས་པའོ། །དྲིལ་ཆུང་ཞེས་སོགས་གཞལ་ཡས་ཁང་
གི་རྒྱན་སྟོན་པར་ཡང་འགྱུར་མོད་ཀྱི། གཙོ་བོར་ཕྱི་འཁྱམས་ཀྱི་མཆོད་པའི་ས་གཞིའི་རྒྱན་
སྟོན་པའོ། །དེའི་ཕྱི་རོལ་དུ་པད་རྭ་སྟེ། དེའི་ནང་དུ་སྙིང་པོ་ཟེའུ་འབྲུ་དང་སོགས་ཁོངས་ནས་
གེ་སར་སོགས་ཀྱང་ཡོད་པའོ། །དེའི་ཕྱི་རོལ་དུ་སྣ་ཚོགས་རྡོ་རྗེའི་འཕྲེང་བའི་རྭ་བ་སྟེ། དམ་
ཚིག་གི་འཁོར་ལོའི་ས་མཚམས་གཅོད་པའོ། །དེའི་ཕྱིར་འབར་བའི་འཕྲེང་བའོ། །དེའི་ཡང་
ཕྱི་རོལ་དུ་དུར་ཁྲོད་ཀྱི་ས་གཞིའི་ཁོར་ཡུག་བྲི་བར་བྱ་ལ། དུར་ཁྲོད་ཀྱི་མཐའ་སྐོར་དུ་གྲི་གུག་
གི་འཕྲེང་བ་དང༌། མི་མགོའི་འཕྲེང་བ་དང་ལག་པའི་འཕྲེང་བ་དག་ཀྱང་བྲིའོ། །དབུས་ཀྱི་
སྙིང་པོ་གཙོ་བོའི་པདྨའི་མཐའི་ཁོར་ཡུག་ལ་ནི་རིན་པོ་ཆེའི་འཕྲེང་བ་བྲིའོ། །དུར་ཁྲོད་ཀྱི་ས་
གཞི་ལ་ནི་གཏུམ་དྲག་ལ་སོགས་པ་དུར་ཁྲོད་ཆེན་པོ་བརྒྱད་དོ། །ཞེས་པ་སྟེ། འདི་ཡང་དུར་
ཁྲོད་མེ་རིའི་ཕྱི་རོལ་དུ་འབྲི་བ་ཤིན་ཏུ་གསལ་ལ། དུར་ཁྲོད་ཀྱི་ཐ་མ་འཕྲེང་བ་གསུམ་གྱིས་
བསྐོར་བ་ནི་འདིའི་སྒོས་ཆོས་ཡིན་ཞིང༌། ཚིག་འདི་དག་རྡོ་རྗེ་ཕག་མོ་ཕག་གདོང་ཆེན་མོའི་
དཀྱིལ་འཁོར་བསྟན་པའི་སྐབས་ཡིན་ཡང༌། བདེ་མཆོག་གི་དཀྱིལ་འཁོར་སྤྱིའི་རྣམ་གཞག་
ལ་གལ་ཆེ་ཞིང་གསལ་བར་འདུག་པས་ཅུང་ཟད་བཤད་པ་ཡིན་ནོ། །འདིས་ནི་མངོན་བརྗོད་
ལས་ཀྱང༌། དེ་ཡོངས་གྱུར་ལས་འཁོར་ལོ་མཆོག ཁང་པ་བརྩེགས་པར་རྣམ་པར་བསྒོམ། །
ཟུར་བཞི་པ་ལ་སྒོ་བཞི་པ། །རྟ་བབས་བཞི་ཡིས་རྣམ་པར་བརྒྱན། །དྲ་བ་དྲ་ཕྱེད་ཀྱིས་མཛེས་
ཤིང༌། །བ་དན་འཕྲེང་བས་རྣམ་པར་བརྒྱན། །ཟུར་གྱི་ཆ་ནི་ཐམས་ཅད་དང༌། །སྒོ་དང་སྒོ་ཁྱུད་
མཚམས་རྣམས་སུ། །རྡོ་རྗེ་རིན་ཆེན་གྱིས་བརྒྱན་པ། །ཕྱི་ཡི་དཀྱིལ་འཁོར་དེ་བཞིན་ནོ། །ཞེས་

འབྱུང་ཞིང༌། ནག་པོ་དཀྱིལ་ཆོག་ལས། སྒོ་ནི་འཁོར་ལོའི་བརྒྱད་ཆ་སྟེ། །ཁྱམས་ནི་དེ་ཡི་ཕྱེད་
དུ་བྱ། སྒོ་ཁྱུད་དག་ནི་སྒོ་ཡི་ཚད། །ལྷ་ཡི་སྣམ་བུའི་ཚད་དེ་བཞིན། །ཞེས་གསུངས་པ་རྣམས་
ཀྱང་ངེས་པར་བྱའོ། །སྤྱིར་གཞལ་མེད་ཁང་བཟང་དམ་པ་མཆོད་རྟེན་གྱི་དབྱིབས་སུ་བྱས་
པའང་ཡོད་པ་སོགས་རྣམ་པ་མ་ངེས་པ་དུ་མ་ཞིག་ཡོད་པར་སྣང་བ་དང༌། བྱ་རྒྱུད་དང་སྤྱོད་
རྒྱུད་ཀྱི་སྐབས་མང་པོ་ཞིག་ཏུ་དཀྱིལ་འཁོར་གྱི་བཀོད་པ་རྒྱས་བསྡུས་སྣ་ཚོགས་པ་ཡོད་དོ། །
དེ་ལྟར་ན་རྟེན་གྱི་དཀྱིལ་འཁོར་གྱི་དོན་གྱི་མདོ་འདི་ཙམ་བློ་ལ་ངེས་པར་བྱས་ན། རང་
ལུགས་ཕྱིན་ཅི་མ་ལོག་པ་རྟོགས་པར་འགྱུར་ཞིང༌། གཞན་དང་གཞན་དག་གིས་ཡི་གེ་སྣ་
ཚོགས་པ་བྱས་པ་དག་ཀྱང་ལེགས་བཤད་དང་ཉེས་བཤད་ཇི་ལྟར་ཡིན་པའི་དབྱེ་བ་རྟོགས་
པར་འགྱུར་རོ། །གཞལ་ཡས་ཁང་སྒོ་སྦྲག་ལ་སོགས་པའི་བཀོད་པ་གཞན་དང་གཞན་ནི་ཡི་
གེ་མང་བར་འགྱུར་བས་འདིར་མ་བཀོད་དོ། །དེས་ན་སྔ་ཕྱི་མང་པོ་དག་ཐོག་དཔངས་ཤིན་ཏུ་
དམའ་བ་ཁོ་ནར་བྱེད་པ་དང༌། ཤིན་ཏུ་མཐོ་བ་ཁོ་ནར་ངེས་གཟུང་བྱེད་པ་དང༌། རྟ་བབས་
སྣམ་བུ་བཞི་མ་ལ་ཕྱོགས་སྒོར་མོར་བང་རིམ་བཞི་བྱེད་ཅིང༌། གླང་རྒྱབ་ཕྱི་ལ་མི་བྱེད་པར་
ཁོང་སྟོངས་སུ་བྱེད་པ་དང༌། རྟ་བབས་བང་རིམ་བཞི་པ་ཁང་བཟང་མ་མོའི་རྩིག་པ་དང་འབྱར་
བར་བྱེད་པ་དང༌། སྒོའི་མདུན་གྱི་ཡ་ཕུབས་ཀྱི་གདུང་ལ་བྱ་བ་འདི་བྱེད་མེད་པ་དང༌། དེ་ལ་
འདེགས་བྱེད་ཀྱི་ཀ་བ་མི་འདོད་པ་དང༌། དེའི་ཕྱིར་ཡ་ཕུབས་ཀྱི་གདུང་གོང་མ་དག་ཀ་ཐུང་
ཡོད་པ་ཙམ་ལའང་དཔྱད་པ་མ་ཞུགས་པ་དང༌། རྟ་བབས་སྣམ་བུ་བཅུ་གཅིག་ལ་སྒོ་མདུན་ཁོ་
ནར་སྦྱོར་བ་དང༌། སྒོ་ཁང་དང་ཁང་བཟང་ཐོག་ཁྱུད་གཅིག་ཏུ་བྱེད་པ་དང༌། སྒྱུས་འཚོ་བ་ཁ་
ཅིག་ཐེམ་སྐས་བཞི་རྟ་བབས་སྣམ་བུ་བཞི་ཡིན་ཟེར་བ་དང༌། གླང་རྒྱབ་མིག་གསུམ་འཕྲེང་
བའི་ལུགས་ལ་མེད་ཟེར་བ་དང༌། དུས་འཁོར་རྡོ་རྗེ་མཁའ་འགྲོ་མི་གཡོ་བླ་མེད་སོགས་རྒྱུད་
དང་རྒྱ་གཞུང་མང་པོ་ལས་རྟ་བབས་སྒོའི་སུམ་འགྱུར་དུ་གསུངས་བཞིན་དུ། འཕྲེང་བ་མཁན་

པོའི་ལུགས་མ་གཏོགས་སྒོ་ཚད་གསུམ་པའི་ཐ་སྙད་མེད་ཟེར་བ་དང༌། འཕྲེང་བ་ཚད་དང་
ལྡན་པའི་གཞུང་མིན་ཟེར་བཞིན་དུ་བྱ་བ་ཀུན་ལས་བཏུས་དང༌། །ཛ་ཡ་སྱ་ནའི་གཞུང་རྣམས་
ཚད་ལྡན་དུ་ཁས་བླངས་པ་འགལ་བ་དང༌། གླུ་བྱང་གི་དཀྱིལ་ཆོག་ཉི་ཤུ་པ་དང༌། ཛ་ཡ་སྱ་
ནའི་འདོད་པ་དཔངས་སུ་སྒོ་ཚད་གསུམ་མ་ཁོ་ནར་གསལ་ཡང་དེ་ལྟར་མ་ཡིན་པར་འདོད་པ་
དང༌། དེ་གཉིས་ཀྱི་ལུགས་ལ་སྣམ་བུ་བཅུ་གཅིག་མ་མེད་ཟེར་བཞིན་དུ། དེ་གཉིས་ཀྱི་དཀྱིལ་
ཆོག་ལ་རང་གིས་ཀྱང་དཔངས་སུ་སྒོ་ཚད་གསུམ་སྣམ་བུ་བཅུ་གཅིག་མར་བྱས་པ་ནང་འགལ་
བ་དང༌། རྟ་བབས་སྒོ་ཚད་གཅིག་མར་བཤད་པ་ཐམས་ཅད་སྣམ་བུ་བཞི་མའི་རྒྱབ་རྟེན་དུ་
འདྲེན་པའི་ཧོལ་གཅོད་དང༌། དེ་དག་སྒྲུབ་བྱེད་ཀྱི་རིག་པ་ལྟར་སྣང་མང་པོ་དང༌། སྣམ་བུ་
བཞི་པོ་བསམ་གཏན་དང་པོའི་རྟོག་དཔྱོད་མི་འདྲ་བ་སོགས་དང་སྦྱོར་བའི་བསམ་གཏན་
འོག་མ་གསུམ་གྱི་སྐྱོན་མཚོན་བྱེད་དུ་འདོད་པའི་དག་སྦྱོར་ཐབས་བརྡུགས་མང་པོ་དང༌། 
སྣམ་བུ་བཞི་མ་ཀ་བས་ཐེག་ཏུ་མི་རུང་བ་བརྗིད་ཅན་འགེལ་བ་དང༌། སྣམ་བུ་བཅུ་གཅིག་
འགེལ་ལུགས་ངེས་གཟུང་མེད་པར་ཟོལ་འཇོག་ཙམ་ལས་ཁ་ཁྲིད་བྱེད་པ་དང༌། གཞན་དག་
གསང་འདུས་ལ་ཨིནྡྲ་ནཱི་ལའི་ས་གཞི་མཐོན་པོར་བྱེད་པའི་ལུགས་དེ་བརྐུས་ནས་བདེ་མཆོག་
ལ་འགེབས་པ་དང༌། ལྷ་བཞེངས་པའི་སྐུ་གཟུགས་ཀྱི་ཕྱེད་ཀྱི་ཚད་སྐུ་སྐེད་ལ་འདོད་པ་དང༌། 
ཀ་བ་ཆ་ཆུང་བཞི་པའི་རྣམ་གཞག་བྱེད་བཞིན་དུ་ལྔ་པ་ཡིན་པར་འདོད་པ་དང༌། ཐོག་དཔངས་
གཅིག་ཏུ་ངེས་ཅན་མ་གསུངས་ཤིང་མི་དགོས་པ་དེ་མ་རིག་པར་ངེས་ཅན་འདོད་པ་ལ། 
ཁུངས་མ་ཡིན་པ་ཁུངས་སུ་འདྲེན་ཞིང་ངོམས་པ་སོགས་འཁྲུལ་པ་ཉིད་ལ་ཉིང་བསིངས་
ཐམས་ཅད་རང་སར་དག་སྟེ་གནད་དོན་ཇི་བཞིན་རྟོགས་པར་འགྱུར་རོ། །
གཉིས་པ་བརྟེན་པ་ལྷ་བསྐྱེད་པ་ལ། དང་པོ་སྦྱོར་བ། དཀྱིལ་འཁོར་རྒྱལ་པོ་མཆོག ། 
ལས་རྒྱལ་པོ་མཆོག་སྟེ་གསུམ་ལས། དང་པོ་ལ། བསྙེན་སྒྲུབ་ཡན་ལག་བཞི་སྟེ། བསྙེན་

པའི་ཡན་ལག་དང༌། ཉེར་སྒྲུབ་དང༌། སྒྲུབ་པ་དང༌། སྒྲུབ་ཆེན་གྱི་ཡན་ལག་གོ །དང་པོ་
ལ། སྔོན་འགྲོ་རྒྱུ་རྡོ་རྗེ་འཛིན་པ་བསྐྱེད་པ་མཛད་པ་དང་བཅས་པ་དང༌། དངོས་གཞི་འབྲས་
བུ་རྡོ་རྗེ་འཛིན་པར་བཞེངས་པ་བྱིན་རླབས་དང་བཅས་པའོ། །དང་པོ་ལ་རྡོ་རྗེ་སེམས་དཔའ་
གང་ལས་བསྐྱེད་པའི་རྒྱུ་དེ་ལས་སྐྱེས་པའི་རྡོ་རྗེ་འཛིན་པའི་རང་བཞིན། དེའི་འཕྲིན་ལས་ཀྱི་
མཛད་པ་རྣམ་པ་གཉིས་སོ། །དང་པོ་ནི་མངོན་བྱང་ལྔ་སྟེ། དེའི་གཞུང་ནི་སྐབས་འདིར་རུས་
སྦལ་ལོ་ཞེས་པའི་ཚིག་གིས་བསྟན་ཞིང་རྩ་བའི་རྒྱུད་ལས། དེ་ཉིད་བཅུ་བཞིའི་ཨཱ་ལི་ཀཱ་ལི་
ཞེས་བརྗོད་པ། །ཞེས་པ་དང༌། །རི་སྟེང་པདྨ་གེ་གསར་གྱི། །ལྟེ་བར་ཨཱ་ལི་ཀཱ་ལི་སྐྱེས། །ཞེས་
པ་དང༌། དཀྱིལ་འཁོར་གྱི་ཆོ་ག་ལས་སློབ་དཔོན་འདི་ཉིད་ཀྱིས་གསུངས་ཏེ། རི་ཡི་རྩེ་དང་གེ་
སར་དང༌། །སྣ་ཚོགས་པདྨའི་ཨཱ་ལི་དང༌། །ཀཱ་ལི་ཨུཥྨ་ཎའི་བཞི་པ། །ཐིག་ལེ་སྒྲ་ལས་ཡང་དག་
བྱུང༌། །ཞེས་གསུངས་པ་སྟེ། བཤད་པའི་རྒྱུད་རྣམས་ལས་ཕལ་ཆེར་དུ་མངོན་བྱང་ལྔའི་བསྐྱེད་
ཚུལ་གསུངས་ཤིང༌། ཁྱད་པར་མངོན་བརྗོད་ལས་ནི། མངོན་བྱང་ལྔ་ཉིད་ཀྱང་མི་འདྲ་བ་དུ་མ་
གསུངས་སོ། །དེ་ལ་རྒྱུ་འབྲས་རྡོ་རྗེ་འཛིན་པ་སོ་སོ་ཡོད་ཅིང༌། ཞུ་བ་གླུས་བསྐུལ་བྱེད་པའི་
རིགས་ལ་ལྷའི་གཙོ་བོ་འབྲས་བུ་རྡོ་རྗེ་འཛིན་པ་ཡིན་ཞིང༌། དེ་དངོས་སུ་མངོན་བྱང་ལྔ་ལས་
བསྐྱེད་ན་སྨོས་མ་དགོས་ལ། སྐབས་དེར་དངོས་སུ། མི་བསྐྱེད་ཀྱང༌། རྒྱུ་རྡོ་རྗེ་འཛིན་པ་ཡབ་
ཡུམ་གྱི་སྐུ་ཉིད་འབྲས་བུ་ལ་བལྟོས་པའི་ཉི་ཟླའི་མངོན་བྱང་གི་དོད་ཡིན་ཞིང༌། ཞུ་བ་གསུམ་
པ་དང༌། གླུས་བསྐུལ་པ་བཞི་པ་དང༌། སླར་ས་བོན་སོགས་སུ་གྱུར་པའམ། སྐུ་ཉིད་རྫོགས་
པའང་ལྔ་པའི་དོད་ཡིན་པས། འབྲས་བུའི་ལྷ་དེ་མངོན་བྱང་ལྔ་ལས་ཀྱང་རྒྱས་ཤིང་ལྷག་དང་
བཅས་པར་འགྱུར་རོ། །དེའི་ཕྱིར་འདི་འདྲའི་རིགས་ལ་རྒྱུའི་ལྷ་མངོན་བྱང་ལས་མ་བསྐྱེད་
ཀྱང་རུང་བ་མང་བས་རྒྱུ་རྡོ་རྗེ་འཛིན་པའི་མངོན་བྱང་ལྔའི་རིམ་པ་རྣམས་ཡེ་ཤེས་ལྔ་དང་རྡོ་རྗེ་
གསུམ་སྒྲུབ་པའི་ལམ་བྱེད་ཙམ་དུ་བཤད་ནས། སྦྱང་བྱ་དང་སྦྱོར་ཚུལ་སྒོང་སྐྱེས་སྦྱོང་བ་འོད་

ཀྱི་གོང་བུ་ལས་བསྐྱེད་པ་ཙམ་དུ་སྦྱར་བ་ལས། གཞན་སྦྱངས་བྱ་དང་རྒྱས་པར་མ་སྦྱར་བར་
བཤད་ཀྱང་དོན་ཚང་ཞིང་མ་ཟློས་ལ་འཚམ་པར་ཡང་འགྱུར་རོ། །ལཱུ་ཡི་པའི་སྒྲུབ་ཐབས་ལྟ་བུ་
གཞན་ཡང་གང་དག་མངོན་བྱང་ལྔ་ལས་ནི་བསྐྱེད་ཅིང༌། རྒྱུ་འབྲས་རྡོ་རྗེ་འཛིན་པའི་དབྱེ་བ་
མེད་པ་དེ་དག་ལ་ནི་ངེས་པར་མངོན་བྱང་ཉིད་ལ་སྐྱེ་བ་ལེན་ཚུལ་དང་སྦྱར་བའི་དག་བྱ་དག་
བྱེད་ཞིབ་མོར་སྦྱོར་བ་གལ་ཆེ་བས་དེ་འདྲའི་དབྱེ་བ་ཤེས་པ་ཡང་རྒྱུད་དོན་རིག་པའི་རྟགས་
སུ་འགྱུར་རོ། །འོན་ཀྱང་རྒྱུ་རྡོ་རྗེ་འཛིན་པ་ཕ་མ་ལྟ་བུའི་དབང་དུ་བྱས་ནས། དེ་ཉིད་ལ་བལྟོས་
པའི་སྐྱེ་སྲིད་དང་སྦྱོར་ཚུལ་འདི་ཤེས་པར་བྱ་བའི་ཕྱིར་དང༌། མངོན་བྱང་ལྔ་བསྐྱེད་གཙོ་བོར་
གྱུར་པའི་བསྐྱེད་རིམ་རྣམས་ཀྱི་དག་བྱ་དག་བྱེད་ཀྱང་ཞོར་ལ་རྟོགས་པར་འགྱུར་བའི་དགོས་
པ་ཡོད་པས་ཟུར་ཙམ་བརྗོད་པར་བྱའོ། །དེ་ལ་སྐབས་ཀྱི་དོན་དངོས་དང་འཕྲོས་དོན་གཉིས་
སོ། །དང་པོ་ལ་བསྒོམ་བྱ་དམིགས་པ། སྦྱངས་བྱ་སྐྱེ་སྲིད། སྦྱངས་འབྲས་ཆོས་ལྔ། སྨིན་ཚུལ་
ཡེ་ཤེས་བསྐྱེད་པ་སྟེ་བཞི་ལས། དང་པོ་ནི། དབུས་ཀྱི་གཙོ་བོའི་གདན་སྟེངས་སུ། ནམ་མཁའ་
ན་གནས་པའི་ན་དའི་སེམས་ཀྱིས་ཡོངས་སུ་སྤྲུལ་པའི་ཨཱ་ལི་བཅུ་དྲུག་ཕྲག་གཉིས་ཁ་དོག་
དཀར་པོ་རྣམས་ཞུ་བ་ལས་ཟླ་བར་གྱུར་ཞིང༌། དེ་ལ་མེ་ལོང་ལྟ་བུའི་ཡེ་ཤེས་ཀྱི་ང་རྒྱལ་བྱེད་
པ་ཡིན་ནོ། །ཞོར་བྱུང་དུ་རྫོགས་པའི་སངས་རྒྱས་དངོས་སུ་ཐོབ་བྱེད་ཀྱི་ལམ་ཉེ་རྒྱུའི་ཏིང་ངེ་
འཛིན་གྱི་སྐབས་སུ། ཟླ་བ་ལས་བྱང་ཆུབ་པའི་ཡེ་ཤེས་དེ་ཡང་འདིའོ་སྙམ་པའི་ང་རྒྱལ་བྱ། དེ་
བཞིན་དུ་ཀཱ་ལི་བཞི་བཅུ་ཉིས་འགྱུར་གྱི་ཡི་གེ་དམར་པོ་རྣམས་ཞུ་བ་ལས་བྱུང་བའི་ཉི་མའི་
དཀྱིལ་འཁོར་བསྒོམས་ནས། འདི་ནི་རྫོགས་པའི་སངས་རྒྱས་ཀྱི་མཉམ་ཉིད་ཡེ་ཤེས་དང༌། 
ཉེ་རྒྱུའི་སྐབས་གྱི་ཉི་མ་ལས་བྱང་ཆུབ་པ་དེའོ་ཞེས་ང་རྒྱལ་བརྟན་པོ་བྱ། རྒྱས་པའི་ལུགས་
ཨཱ་ལི་སོ་གཉིས་བསྒོམས་ན་དེ་རྣམས་མཚན་སུམ་ཅུ་རྩ་གཉིས་ཐོབ་བྱེད་ཀྱི་རྒྱུ་བསོད་ནམས་
ཀྱི་ཚོགས་གཙོ་བོར་གྱུར་པའི་ཚོགས་གསུམ་མོ། །དེ་བཞིན་དུ་ཀཱ་ལི་བརྒྱད་ཅུ་བསྐྱེད་པའི་

ཕྱོགས་ལ། དཔེ་བྱད་བཟང་པོ་བརྒྱད་ཅུའི་རྒྱུ་ཚོགས་གསུམ་མོ་སྙམ་པ་དགོས་ཤིང༌། བསྡུས་
པའི་ལུགས་ལ་ཨཱ་ལི་ཀཱ་ལི་ཚར་རེ་ལས་མི་བསྐྱེད་ན། མཚན་དཔེའི་ང་རྒྱལ་མི་བྱ་སྟེ། ཐིག་
ལེ་འཕོ་བ་བཅུ་དྲུག་རྣམ་པར་དག་པའི་ཡེ་ཤེས་ཀྱི་དབྱངས་དང༌། རླུང་འཕོ་བ་ཉེར་བཞི་སྲོག་
འཛིན་ལ་སོགས་པ་རླུང་བཅུ་སྟེ་སོ་བཞི་རྣམ་པར་དག་པའི་གསལ་བྱེད་སོ་བཞིའོ། །དབྱངས་
གསལ་དེ་རྣམས་སྒོམ་ཚུལ་ལ། ཁ་ཅིག་ཡི་གེ་མགོ་སྤྲོད་དང༌། ཁ་ཅིག་ཁ་ཕྱིར་ལྟ་ནང་ལྟ་དང༌། 
གཞན་དག་གཡས་སྐོར་གཡོན་སྐོར་གྱི་དབྱེ་བ་སོགས་བྱེད་ཀྱང༌། རང་ལུགས་ནི་དབྱངས་
གསལ་རིམ་པ་གཅིག་པའམ་གཉིས་པ་གང་ཡིན་ཡང་རུང་སྟེ། དབྱངས་རྣམས་མདུན་ནས་
གཡོན་སྐོར་དང༌། གསལ་བྱེད་རྣམས་མདུན་ནས་གཡས་སྐོར་ཏེ་གཉིས་ཀར་ཁ་ནང་ལྟ་མགོ་
བོ་སྟེང་དུ་ལྟ་བ་ཡིན་པར་ཤེས་སོ། །ཟླ་བའི་སྟེང་ཉི་མའི་འོག་ཏུ་ཟླ་བ་ཉིད་ལ་བརྟན་ཞིང་རེག་
པའི་ཚུལ་གྱིས་ཧཱུཾ་དཀར་པོ་ལས་རྡོ་རྗེ་རྩེ་ལྔ་པ་དཀར་པོ་ཧཱུཾ་གིས་མཚན་པ་དང༌། ཨཾ་དམར་པོ་
ལས་ཐོད་ཁྲག་གི་དབུས་སུ་ཨཾ་གིས་མཚན་པ། དེ་ཡང་དབུས་སུ་རྡོ་རྗེ་གྱེན་ལངས་དང༌། དེའི་
མདུན་དུ་ཐོད་པའི་དཔྲལ་བ་རྡོ་རྗེ་ལ་བསྟན་པའོ། །ཡུམ་སྐུ་མདོག་དཀར་མོར་བྱེད་ན། ཨཾ་
ཡིག་ཀྱང་དཀར་པོར་བྱ་མོད་ཀྱི། དཀྱུས་སུ་བཤད་པ་ནི་དམར་མོ་གཙོ་ཆེ་བའི་དབང་ངོ༌། །དེ་
ནི་འབྲས་དུས་ཀྱི་སོ་སོར་རྟོག་པའི་ཡེ་ཤེས་དང༌། ཉེ་རྒྱུའི་མངོན་བྱང་གསུམ་པ་བརྟན་པའི་རྡོ་
རྗེ་ལས་མངོན་པར་བྱང་ཆུབ་པའོ་ཞེས་ང་རྒྱལ་བྱ། དེ་ནས་ས་བོན་དང་ཕྱག་མཚན་ཞུ་སྟེ་ཟླ་
བ་ལ་འདྲེས། དེ་ཡང་ཉི་མ་ལ་འདྲེས་ཏེ་འོད་ཟེར་དཔག་ཏུ་མེད་པ་འབར་བའི་གོང་བུར་གྱུར་
པ་ནི། འབྲས་དུས་ཀྱི་བྱ་བ་སྒྲུབ་པའི་ཡེ་ཤེས་དང༌། ཉེ་རྒྱུའི་མངོན་བྱང་བཞི་པ་རྡོ་རྗེའི་བདག་
ཉིད་ལས་བྱང་ཆུབ་པའོ། །ཞེས་ང་རྒྱལ་འཇོག་ཅིང་སྒོམ་མོ། །འོད་ཀྱི་གོང་བུ་དེ་ལས་རྒྱུའི་རྡོ་
རྗེ་སེམས་དཔའ་གསལ་འདེབས་པ་ན་ཐོག་མར་རྩ་ཞལ་རྩ་ཕྱག་ཡུམ་དང་བཅས་པ་དང༌། དེ་
ནས་ཞལ་ཕྱག་ལྷག་མ་དང༌། རྒྱན་ཆ་ལུགས་རྣམས་གྲུབ་པར་བསྒོམས་ཏེ། དེ་ནི་འབྲས་དུས་

ཀྱི་ཆོས་དབྱིངས་ཡེ་ཤེས་དང༌། ཉེ་རྒྱུའི་མངོན་བྱང་ལྔ་པ་དེ་བཞིན་གཤེགས་པ་ཐམས་ཅད་ཀྱི་
བདག་ཉིད་ཇི་ལྟ་བ་དེ་ལྟ་ལས་མངོན་པར་བྱང་ཆུབ་པ་ཡིན་ནོ། །ཞེས་ང་རྒྱལ་བརྟན་པོ་གཟུང་
བར་བྱའོ། །གཉིས་པ་ནི། སེམས་ཅན་སྒོ་ང་ལས་སྐྱེ་བ་རྣམས་དང་པོར་མངལ་དུ་ཁམས་
དཀར་དམར་གྱི་འདུ་འཕྲོད་ཀྱི་ནང་དུ་བར་དོའི་རྣམ་ཤེས་འཇུག་པ་ནི། ཉི་ཟླའི་དབུས་སུ་ས་
བོན་ཕྱག་མཚན་བསྒོམ་པས་མཚོན་ལ། དེ་ཉིད་སྒོ་ངར་གྱུར་པ་ནི། གཅིག་ཏུ་འདྲེས་པའི་འོད་
ཀྱི་གོང་བུས་སྦྱོང་བར་བྱེད། ཡང་ན་དྲོད་གཤེར་ལས་སྐྱེས་པ་དང་མཐུན་པ་སྟེ། གཤེར་ནི་ཟླ་
བ། དྲོད་ནི་ཉི་མ། ས་བོན་ཕྱག་མཚན་པར་བར་དོའི་རྣམ་ཤེས། གཅིག་ཏུ་འདྲེས་པ་ནི་རྣམ་
ཤེས་དེས་དྲོད་དང་གཤེར་གྱི་དབུས་ནས་ལུས་འགྲུབ་པའི་འབྱུང་བཞི་བླངས་པ། སྐུ་ཡོངས་
རྫོགས་ལུས་གྲུབ་པ་མཚོན་ཞིང་མངལ་སྐྱེས་དང་སྦྱོར་ཚུལ་བསྡུས་པ་ཡང་དེ་གཉིས་ཀྱིས་གོ་
བར་ནུས་སོ། །
གསུམ་པ་ནི། དེ་ལྟར་གོང་དུ་བཤད་པའི་ང་རྒྱལ་གཟུང་བར་བྱ་བའི་ཡུལ་དེ་རྣམས་
ཉིད་ཡིན་ཏེ། དེ་ཡང་ཡེ་ཤེས་ལྔ་དང་མངོན་བྱང་ལྔའོ། །དང་པོ་ལ། མེ་ལོང་ལྟ་བུའི་ཡེ་ཤེས་
ནི། ཆོས་ཀྱི་སྐུའམ་ཆོས་དབྱིངས་རང་ཉིད་ཀྱི་གནས་ཚུལ་དང་ཡོན་ཏན་མ་ལུས་པ་མེ་ལོང་གི་
གཟུགས་བརྙན་ལྟར་གསལ་བར་སྣང་བ་ཡིན་ལ། ཀུན་རྫོབ་ཀྱི་ཆོས་ཤུགས་ལ་མཁྱེན་ཡང་
མི་སྣང་སྟེ། ཇི་སྐད་དུ། མེ་ལོང་ཡེ་ཤེས་ང་ཡི་མེད། །ཡོངས་སུ་མ་ཆད་རྟག་ཏུ་ལྡན། །ཤེས་
བྱ་ཀུན་ལ་མ་རྨོངས་ལ། རྟག་ཏུ་དེ་ལ་མངོན་ཕྱོགས་མིན། །ཞེས་གསུངས་ཏེ། དེ་དང་ཟླ་བ་
མཚུངས་པ་ནི། ཟླ་བའི་འོད་ནི་རང་བཞིན་གྱིས་གསལ་ཞིང་དྲི་མ་མེད་པ་ཡང་ཡིན་ལ། ཡུལ་
ཕྱོགས་ཀུན་ལ་ཁྱབ་ཀྱང་ཕྲ་མོ་རྣམས་ཧ་ཅང་གསལ་བར་མི་བྱེད་པ་བཞིན་དུ་ཡེ་ཤེས་དེ་ཤིན་
ཏུ་གསལ་ཡང་ཀུན་རྫོབ་ཀྱི་ཆོས་རྣམ་པར་འབྱེད་པར་མི་མཛད་དོ། །འདི་ནི་ཞེ་སྡང་གི་ཆོས་
ཉིད་ཡིན་པའི་ཕྱིར་ཤིན་ཏུ་གསལ་བ་དང༌། ཐུགས་རྡོ་རྗེ་མི་རྟོག་པ་ཉིད་ཀྱི་ཕྱིར་འདིའི་ལྡོག་ཆ་

ནི་སོ་སོར་འབྱེད་པའི་ལྡོག་ཆ་མ་ཡིན་ནོ། །མཉམ་ཉིད་ཡེ་ཤེས་ནི། ཇི་སྐད་དུ། མི་གནས་ཞི་
བར་ཞུགས་པ་ནི། །མཉམ་ཉིད་ཡེ་ཤེས་ཡིན་པར་འདོད། །ཅེས་གསུང་པ་ལྟར། རང་གཞན་
ཤེས་བྱ་ཐམས་ཅད་སྟོང་པ་ཉིད་དང༌། གདོད་མ་ནས་དག་པ་དང༌། རང་གཞིན་འོད་གསལ་
ཉིད་དུ་མཉམ་པར་གཟིགས་ཤིང་དེ་ལས་སེམས་ཅན་བདག་མཚུངས་ཀྱི་ཐུགས་རྗེ་ཆེན་པོ་
འབྱུང་བའི་ནུས་མཐུ་ཅན་ཡིན་ཏེ། ཉི་མའི་འོད་ནི་རབ་ཏུ་གསལ་བ་ཀུན་ལ་ཁྱབ་ཅིང༌། དྲོད་
ཀྱིས་སྨིན་པར་བྱེད་པ་ལྟར། འདི་ཡང་སྟོང་གསལ་གྱི་རྣམ་པ་ཤེས་བྱ་ཀུན་ལ་ཁྱབ་ཅིང༌། 
སེམས་ཅན་སྨིན་པར་བྱེད་པའི་ངང་ཚུལ་ཅན་ནོ། །འདི་ནི་བདག་གམ་བདག་གི་ལོངས་སྤྱོད་
དང་ཡོན་ཏན་ཁོ་ན་ལ་ཆགས་པའི་ང་རྒྱལ་སེར་སྣ་གདོད་ནས་དག་པའི་མཚན་ཉིད་ཀྱི་ཕྱིར། 
རང་དོན་སྤངས་ཤིང་གཞན་དོན་ཐུགས་རྗེ་ཆེན་པོ་འཇུག་ལ་ཀུན་ཁྱབ་ཀྱི་སྐུ་རྡོ་རྗེ་ཉིད་ཀྱི་ཕྱིར་
ཐམས་ཅད་ལ་མཉམ་པར་ཁྱབ་པའོ། །སོར་རྟོག་ཡེ་ཤེས་ནི། ཇི་སྐད་དུ། སོ་སོར་རྟོག་པའི་ཡེ་
ཤེས་ནི། །ཤེས་བྱ་ཀུན་ལ་རྟག་མི་ཐོགས། །ཞེས་པ་ལྟར། ཀུན་རྫོབ་ཀྱི་ཆོས་དངོས་སུ་མི་སྣང་
ཡང༌། དོན་དམ་གྱི་སྣང་བ་རབ་འབྱམས་གཟིགས་པའི་ཤུགས་ལ་མཐའ་ཡས་པའི་སེམས་
ཅན་རྣམས་ལ་སྣང་བའི་ཀུན་རྫོབ་ཀྱི་ཆོས་དེ་དག་གི་རྒྱུ་འབྲས་ཀྱི་མཚན་ཉིད་མ་ལུས་ཤིང་
ལུས་པ་མེད་པ་གཅིག་ཅར་མཁྱེན་པ་ཡིན་པས་དེ་ནི་ས་བོན་དང༌། ཕྱག་མཚན་སོགས་ལྷ་སོ་
སོའི་དེ་དག་མ་འདྲེས་པར་བསྒོམས་པས་མཚོན་ཏེ། གཏི་མུག་དང་ལྟ་བ་ངན་པ་རང་བཞིན་
གྱིས་དག་པའི་ཕྱིར། ཇི་ལྟ་བ་དང༌། ཇི་སྙེད་པ་དང༌། ཀུན་རྫོབ་དོན་དམ་མ་ལུས་པ་འབྱེད་
པའི་ངང་ཚུལ་ཅན་ཡིན་ལ། བཤད་པའི་ཆོས་ཐམས་ཅད་འབྱུང་བའི་གཞི་ཡིན་པའི་ཕྱིར་
གསུང་རྡོ་རྗེའོ། །བྱ་སྒྲུབ་ཡེ་ཤེས་ནི། ཇི་སྐད་དུ། བྱ་བ་སྒྲུབ་པའི་ཡེ་ཤེས་ནི། ཁམས་རྣམས་
ཀུན་ཏུ་སྣ་ཚོགས་ཞིང༌། །དཔག་མེད་སངས་རྒྱས་སྤྲུལ་པ་ཡིས། །སེམས་ཅན་དོན་ནི་སྒྲུབ་
པའོ། །ཞེས་གསུངས་ཏེ། མཉམ་ཉིད་ཡེ་ཤེས་ཉིད་དམིགས་པ་མེད་པའི་སྙིང་རྗེའི་རང་བཞིན་

དུ་གནས་པ་ནི་བྱ་སྒྲུབ་ཡེ་ཤེས་ཏེ། དེ་ནི་རང་བཞིན་སྙིང་རྗེ་ཆེན་པོ། ཁྱད་ཆོས་ནུས་མཐུ་
ཐོགས་པ་མེད་པའི་མཚན་ཉིད། བྱེད་ལས་ཞིང་ཁམས་ཐམས་ཅད་དུ་གདུལ་བྱ་ཐམས་ཅད་
ལ་སྐུ་དང་གསུང་དང་མཛད་པའི་རྣམ་འགྱུར་མཐའ་ཡས་པ་སྟོན་ནུས་པ་སྟེ། ཡེ་ཤེས་གསུམ་
པོ་དེ་དག་གཅིག་ཏུ་འདྲེས་པའི་ཕྲིན་ལས་ཀྱི་ངོ་བོ་ཡིན་པའི་ཕྱིར། ཉི་ཟླ་ས་བོན་ཕྱག་མཚན་
གཅིག་ཏུ་འདྲེས་པ་འོད་ཟེར་འབར་བ་དང་བཅས་པ་དང་འདྲ་བའི་སྒོ་ནས་ལམ་དུ་བྱེད། འདི་
ལས་དང་བྱ་བ་རྣམ་པར་དག་པའི་ཕྱིར། སྐུ་དང་གསུང་དང་མཛད་པ་སྣ་ཚོགས་སྟོན་པའི་
ནུས་མཐུ་ཅན་ཡིན་ལ། ཕྲག་དོག་དག་པའི་ཕྱིར་གཞན་གྱི་དོན་ལ་བརྩོན་པས་ན་ལས་ཀྱི་རྡོ་
རྗེའོ། །ཆོས་དབྱིངས་ཡེ་ཤེས་ནི། གདོད་ནས་སྒྲིབ་པ་གང་གིས་ཀྱང་མ་གོས་ཤིང༌། འཁོར་
བ་དང་འབྲས་བུ་ཤེས་བྱ་ཐམས་ཅད་ཀྱི་རང་བཞིན་ཡང་ཡིན་ལ། རྣམ་པར་མི་རྟོག་པའི་ཡེ་
ཤེས་ཀྱི་མཚན་ཉིད་ཅན་མ་ལུས་ཤིང་ལུས་པ་མེད་པའི་ཡོན་ཏན་ཟད་མི་ཤེས་པའི་རང་བཞིན་
ཏེ། བདེ་ཆེན་རྣམ་པ་ཐམས་ཅད་པ་ཡིན་ནོ། །དེ་ལྟར་ཡང༌། ཆོས་རྣམས་ཀུན་གྱི་དེ་བཞིན་
ཉིད། །སྒྲིབ་གཉིས་དག་པའི་མཚན་ཉིད་དེ། །དངོས་པོ་ཤེས་པ་དེ་ལ་དམིགས། །དབང་ཐང་
མི་ཤེས་མཚན་ཉིད་དོ། །ཞེས་སོ། །འདི་ལ་ཡེ་ཤེས་གཞན་བཞི་པོ་ཡང་འདུས་ཤིང༌། གནས་
ལུགས་དོན་དམ་ཀྱི་ལུས་ཡོངས་སུ་རྫོགས་པ་ཡིན་པའི་ཕྱིར། མངོན་བྱང་དང་པོ་བཞི་ཆར་
ལས་གྲུབ་པ་ལྷའི་སྐུ་ལུས་ཡོངས་སུ་རྫོགས་པ་དང་ཆོས་མཐུན་ནོ། །འདི་ནི་སྒྲིབ་གཉིས་ཀུན་
སྤངས། ཡོན་ཏན་ཀུན་རྫོགས་ཀྱི་རང་བཞིན་ཡིན་པའི་ཕྱིར། ཡོན་ཏན་རྡོ་རྗེ་དང༌། འདོད་
ཆགས་རྣམ་པར་དག་པའི་ཕྱིར། བདེ་བ་ཆེན་པོ་ཉིད་ཀྱི་ན་ཡེ་ཤེས་རྡོ་རྗེའོ། །དེ་ཉིད་བསྡུས་
པ་ལ་སོགས་པ་རྒྱུད་གཞན་མང་པོ་ལས་ཀྱང༌། པདྨའི་རིགས་གཏི་མུག་དང་ལྟ་བ་ངན་པ་སྦྱོང་
བ་དང༌། རྡོ་རྗེ་སེམས་དཔའ་དེ་བཞིན་གཤེགས་རིགས་ཞེས་བྱ་བ་འདོད་ཆགས་སྦྱོང་བ་དང༌། 
རིན་པོ་ཆེ་དང་ལས་ཀྱི་རིགས་ནི། ལས་དང་བྱེད་པའི་ཁྱད་པར་མ་གཏོགས་ངོ་བོ་གཅིག་ཅིང༌། 

དེ་ཉིད་ཞིང་ཁམས་ཐམས་ཅད་དུ་སྐུ་དང་མཛད་པ་སྟོན་པ་པོར་བཤད་པ། འདིར་ཡང་དེ་དང་
མཐུན་པ་ཡིན་ལ། མདོ་སྡེ་སངས་རྒྱས་ཀྱི་ས་དང༌། རྒྱལ་བ་མི་ཕམ་པའི་གཞུང་གི་ཡེ་ཤེས་ལྔ་
བཤད་པ་རྣམས་ལ་སྦྱོར་ཚུལ་འདི་ཁོ་ན་བདེ་བར་མཐོང་ངོ༌། །སྤྱིར་ཆོས་དབྱིངས་ཞེ་སྡང་དང༌། 
མེ་ལོང་གཏི་མུག་ལ་སྦྱོར་བ་དང༌། དེ་ཉིད་གོ་ཟློག་པ་དང༌། །འདོད་ཆགས་སོར་རྟོག་དང་སྦྱོར་
བ་དང༌། གཏི་མུག་གི་དག་པ་གང་ཡིན་པ་དེ་སྐུ་རྡོ་རྗེ་ལ་སྦྱོར་བ་སོགས་ཕྱོགས་འདིའི་སྔགས་
པ་མཁས་བླུན་ཐམས་ཅད་ལ་ཐུན་མོང་དུ་གྲགས་པ་ལྟར་སྦྱར་ཡང་རུང་ངོ༌། །དཀྱུས་སུ་བཤད་
པ་འདི་ལྟར་ན་ཞེ་སྡང་དག་པ་ནི་ཁྲོ་བོ་ཁོ་ན་ཡིན་ལ། རྣམ་སྣང་དང་མི་བསྐྱོད་པ་ཟུང་འཇུག་
ཏུ་བྱས་ཏེ། རིགས་གཞན་རྡོ་རྗེ་སེམས་དཔའི་རིགས་སུ་གྱུར་པ་དེ་ཉིད་རིགས་ལྔའི་ནང་དུ་
བགྲངས་ཏེ། དེ་ལ་རིགས་གཞན་གསུམ་བསྣན་ནས་ཡེ་ཤེས་ལྔའི་དག་པ་བྱེད་པ་ཡིན་ནོ། །
གཉིས་པ་མངོན་བྱང་ལྔ་ནི། རྒྱུན་མཐའི་ཡེ་ཤེས་རྡོ་རྗེ་ལྟ་བུའི་ཏིང་ངེ་འཛིན་ལ་བཞིར་
ཕྱེ་བའི་དང་པོ་ཁམས་དཀར་པོ་རྣམ་པར་དག་པའི་དགའ་བ་བཅུ་དྲུག་ཡས་བབས་ཀྱི་ཚུལ་དུ་
ཤར་བའི་ཡེ་ཤེས་མཐར་ཐུག་པ་དེ་ནི། སེམས་སོར་རྟོག་ལས་མངོན་པར་བྱང་ཆུབ་པ་ཟླ་བ་
ལྟ་བུ་དང༌། ཁུ་རྡུལ་གཉིས་ཀ་རྣམ་པར་དག་པའི་ཡེ་ཤེས་མས་བརྟན་གྱི་རང་བཞིན་ཅན་ལྷན་
ཅིག་སྐྱེས་པ་མཐར་ཐུག་པས་ཁམས་ཉི་ཤུ་རྣམ་པར་དག་པའི་མཚན་ཉིད་ཅན་དེ་ནི། བྱང་ཆུབ་
ཀྱི་སེམས་ལས་མངོན་པར་བྱང་ཆུབ་པ་ཉི་མ་ལྟ་བུའོ། ཁམས་ཉི་ཤུ་ནི། ཕུང་པོ་ལྔ་ལས་འབྱུང་
བ་བཞི་བཞིས་ཕྱེ་བས་ཉི་ཤུ་ཡིན་ལ། དེ་དག་པ་ཡང་ལམ་མཐར་ཐུག་གི་ཡེ་ཤེས་ལྔ་ལ་ཚད་
མེད་བཞི་བཞིས་ཕྱེ་བས་སྟོང་ཉིད་ཉི་ཤུའི་ཡེ་ཤེས་སོ། །དེའི་རྗེས་སུ་རླུང་གི་ཚོགས་པ་མཐའ་
དག་ཐིམ་པའི་ཡེ་ཤེས་སྟོང་པ་ཉིད་མཐར་ཐུག་པ་ནི། ས་བོན་ཕྱག་མཚན་ལྟ་བུ་སྟེ། བརྟན་
པའི་རྡོ་རྗེ་ལས་བྱང་ཆུབ་པའོ། །ཡེ་ཤེས་དེ་རྣམས་ཉིད་ཤེས་བྱ་ཀུན་ལ་ཁྱབ་པ་ནི། གཅིག་ཏུ་
འདྲེས་པ་དང་མཚུངས་ཏེ། རྡོ་རྗེའི་བདག་ཉིད་ལས་བྱང་ཆུབ་པའོ། །དེའི་རྗེས་སུ་རྫོགས་པའི་

སངས་རྒྱས་ཀྱི་ཡེ་ཤེས་རྣམ་པར་གྲོལ་བའི་ལམ་རྒྱུད་ལ་སྐྱེས་པ་ན། སྐུ་གསུང་ཐུགས་ཡོན་
ཏན་འཕྲིན་ལས་མཁའ་མཉམ་དུ་གྱུར་པ་ནི། སྐུ་ཡོངས་རྫོགས་ཀྱིས་མཚོན་པ་སྟེ། དེ་བཞིན་
གཤེགས་པ་ཐམས་ཅད་ཀྱི་བདག་ཉིད་ཇི་ལྟ་བ་དེ་ལྟ་ལས་མངོན་པར་བྱང་ཆུབ་པའོ། །བཞི་
པ་ནི། ཉི་ཟླ་ཁ་སྦྱོར་བསྒོམས་པས་རྫོགས་རིམ་གྱི་གནས་སྐབས་སུ་ལུས་ལ་གནད་དུ་བསྣན་
པས། རྩ་ཨ་ཝ་དྷཱུ་ཏིའི་ནང་རྩ་འཁོར་གྱི་མདུད་པའི་གནས་རྣམས་སུ་གཏུམ་མོ་འབར་ཞིང་
ཐིག་ལེ་ཞུ་བའི་དཀར་དམར་འབར་འཛག་ཁ་སྦྱོར་དུ་འབྱུང་བ་མཚོན་ཞིང༌། ས་བོན་དང་ཕྱག་
མཚན་སྒོམ་པ་ནི་རླུང་སེམས་དབུ་མར་ཐིམ་པ་དང༌། གཅིག་ཏུ་འདྲེས་པ་ནི་དེ་དག་ཚོགས་
པའི་ཞུ་བདེ་བདེ་སྟོང་གི་ཡེ་ཤེས་སོ། །སྐུ་ཡོངས་སུ་རྫོགས་པ་ནི། དེ་ལས་རང་བཞིན་ལྷན་
སྐྱེས་རྟོགས་པའི་རྫོགས་རིམ་ཡེ་ཤེས་ཀྱི་ལྷ་གྲུབ་པ་སྟེ། དེ་ལྟར་ཡང༌། གང་ཕྱིར་ལུས་ལས་
བྱུང་བའི་ཕྱིར། །ལྷ་ཞེས་མངོན་པར་བརྗོད་པར་བྱ། །ཞེས་སོ། །
གཉིས་པ་འཕྲོས་དོན་ནི། ཟླ་བའི་དཀྱིལ་འཁོར་ནི་ཕའི་ཁུ་བ་མཚོན་པ་ཡིན་ལ། དེའི་
རྒྱུད་དབྱངས་ཡིག་བཅུ་དྲུག་བྱེད་པ་ནི། ཕའི་ཁམས་འཕོ་བ་བཅུ་དྲུག་དབྱངས་བཅུ་དྲུག་གི་
རང་བཞིན་ཅན་དེ་ཡང་ལུས་ཀྱི་གཡས་དང་གཡོན་གྱི་དབྱེ་བས་སུམ་ཅུ་རྩ་གཉིས་པོ་རྣམས་
ཀྱི་ཆ་ཤས་ཐམས་ཅད་འདུས་པ་མཚོན་ཞིང༌། ཉི་མའི་དཀྱིལ་འཁོར་ནི་མའི་ཁམས་དམར་པོ་
མཚོན་པ་དང༌། དེ་ཉིད་ཁམས་ལྔའི་རང་བཞིན་གྱི་དྭངས་མ་ཡིན་པ་ལས། གང་ན་གཅིག་ཡོད་
པ་དེར་ཐམས་ཅད་ཀྱང་ངོ་ཞེས་པའི་རིམ་པས། རེ་རེ་ཡང་འབྱུང་བ་བཞི་བཞིའི་དབྱེ་བས་ཉི་
ཤུའོ། །ཉི་ཤུ་པོ་དེ་དག་ལ་རྟེན་ལུས་ཀྱི་ཆོས་ཐིག་ལེ་རེ་དང༌། བརྟེན་པ་སེམས་ཀྱི་ཆོས་བདེ་
བདེ་རེ་རེས་ཕྱེ་བས་བཞི་བཅུ། དེ་རྣམས་ལ་ཀུན་རྫོབ་སྣང་བ་ཐབས་ཀྱི་ཆ་རེ་དང༌། དོན་དམ་
སྟོང་པ་ཤེས་རབ་ཀྱི་ཆ་རེས་དབྱེ་བས་བརྒྱད་ཅུའོ། །མངོན་བྱང་གསུམ་པའི་སྐབས། ཡི་གེ་
ཙམ་ནི་བར་དོའི་རླུང་སེམས་ཁུ་ཁྲག་གི་དབུས་སུ་ཞུགས་པ་དེ་ཡིན་ལ། ཧཱུཾ་ཡིག་ལ་ཆ་ལྔ་རིམ་

གྱིས་བསྐྱེད་པ་འདིར་མེད་ཀྱང༌། སྤྱིར་ཆ་ལྔ་པོ་དུས་གཅིག་ལ་ཚང་བ་དེས་མངལ་གྱི་གནས་
སྐབས་ལྔ་སྦྱོང་བར་བྱེད་དེ། སྡོམ་འབྱུང་ལས། མི་བསྐྱོད་གཟུགས་ཀྱི་ནུར་ནུར་པོ། །མེར་མེར་
པོ་ནི་རིན་ཆེན་འབྱུང༌། །དཔག་མེད་མགོན་ཡང་ཏར་ཏར་པོ། །དོན་ཡོད་གྲུབ་པ་གོར་གོར་པོ། །
མཁྲང་གྱུར་རྣམ་པར་སྣང་མཛད་དེ། །རྣམ་པ་ལྔར་ནི་བསྟན་པ་ཡིན། །ཞེས་གསུངས་ཤིང༌། 
ཨཾ་ཡིག་ལའང་ན་ད་ཐིག་ལེ་ཟླ་ཕྱེད་མགོ་བོ་ཁོག་པ་སྟེ་རིགས་ལྔའི་དག་པ་ཡོད་ལ། རྡོ་རྗེའི་
རྭ་འོག་མ་ལྔ་ནི། ཡན་ལག་ལྔ་དང་སྟེང་མ་ལྔ་ནི་མགོ་བོ་ལ་དབང་པོ་ལྔའི་ཆ་ཤས་དང༌། ཡན་
ལག་བཞི་ལ་སོར་མོ་ལྔ་ལྔའོ། ། ཐམས་ཅད་གཅིག་ཏུ་འདྲེས་ནས་འོད་ཀྱི་གོང་བུར་གྱུར་པ་ནི། 
ཕུང་ཁམས་སྐྱེ་མཆེད་ཀྱི་ཚོགས་རྣམས་རིམ་གྱིས་འཕེལ་བའོ། །དེ་ཡང་ས་བོན་ཕྱག་མཚན་ཟླ་
བ་དང་འདྲེས་པ་ནི། རུས་པ་རྐང་དང་ཁུ་བ་རྫོགས་པ་དང༌། དེ་ཉི་མ་དང་འདྲེས་པ་ནི། པགས་
པ་ཤ་དང་ཁྲག་རྣམས་རྫོགས་པའོ། །འདི་མངོན་བྱང་ལྔ་ཅུང་ཟད་བསྡུས་པ་ཡིན་པས། འོད་
ཟེར་སྤྲོ་བསྡུ་མི་བྱེད་པའི་དབང་དུ་བྱས་ཏེ། གནས་སྐབས་དེ་ནི་སྒོང་སྐྱེས་ཀྱི་སྒོང་རྒྱ་ནས་
འབྱུང་འདོད་དམ། མངལ་སྐྱེས་ཀྱི་མངལ་ནས་འབྱུང་འདོད་ཚུན་ཆད་དོ། །
ལྔ་པ་སྐུ་ཡོངས་སུ་རྫོགས་ཚུལ་ནི། མངལ་ནས་བྱུང་ཞིང་བཙས་པ་ན། དེའི་ལུས་སྐྱེ་བོ་
གཞན་གྱིས་མཐོང་བར་འགྱུར་བ་དང་མཚུངས་སོ། །ཡང་རྒྱུའི་དུས་ན་མངལ་དུ་ཁུ་ཁྲག་གི་
ཚོགས་པ་ནི་གཙོ་བོར་ལུས་འགྲུབ་བྱེད་ཡིན་པ་དང༌། ངག་རླུང་ནི་ཡི་གེའི་ཆོས་སུ་གནས་པ་
དང༌། ཡིད་ནི་རྣམ་པར་རྟོག་པའི་མཚན་མ་ཅན་ཡིན་པ་དང༌། ལུས་ངག་སེམས་གསུམ་དབྱེར་
མི་ནུས་པ་ལྟར་ཚོགས་པ་ལ་སྐྱེས་བུའི་མིང་འདོགས་པ་ལྟར། ཉི་ཟླ་དང་ས་བོན་དང་མཚན་
མ་དང་གཅིག་ཏུ་འདྲེས་པ་རྣམས་ཀྱིས་འཁོར་བའི་ལུས་དང་ངག་དང་ཡིད་དང་གཅིག་འདྲེས་
རྣམས་སྦྱོང་ལ། དེ་ཉིད་ཀྱི་ཕྱིར་སྦྱངས་འབྲས་ལ་ཡང་ཉི་ཟླ་ནི་སྐུ་རྡོ་རྗེ་སྒྲུབ་བྱེད་དང༌། ས་བོན་
ནི་གསུང་རྡོ་རྗེ་སྒྲུབ་བྱེད་དང༌། ཕྱག་མཚན་ནི་ཐུགས་རྡོ་རྗེ་སྒྲུབ་བྱེད། གཅིག་འདྲེས་ནི་སྐུ་

གསུང་མཉམ་པ་ཉིད་སྒྲུབ་བྱེད་དང༌། སྐུ་ཡོངས་རྫོགས་ནི་དེ་ཉིད་ལྷའི་རང་བཞིན་དུ་གནས་
པ་མཚོན་པའོ། །
གཤིན་རྗེ་གཤེད་གདོང་དྲུག་པའི་རྒྱུད་ལས། ཀ་སོགས་སྤངས་པ་ཨཱ་ལི་ནི། བཅུ་དྲུག་
ཡིན་ཏེ་དེ་ཕྲག་གཉིས། །འཁོར་ལོ་ལ་སོགས་ས་བོན་ཡིན། །ཟླ་བ་དེ་བཞིན་སུམ་ཅུ་གཉིས། །
ཨ་སོགས་སྤངས་པའི་ཀཱ་ལི་ནི། །བཅུ་བདུན་གཉིས་སུ་དེ་སྟེངས་སུ། །ཡ་སོགས་སྤངས་པ་
མིན་པ་དང༌། །གསུམ་པའི་གསུམ་པ་བཞི་པ་ཉིད། །བཅུ་ཕྲག་བཞི་སྟེ་དེ་ཕྲག་གཉིས། །སེན་
མོ་ཟངས་མདོག་སོགས་ས་བོན། །ཉི་མར་རྣམ་གྲགས་དེ་དབུས་གནས། །ཧཱུཾ་དང་ཨ་ཡི་རང་
བཞིན་ལས། །ཞེས་གསུངས་ཏེ། ཨཱ་ལི་ཀཱ་ལི་རྒྱས་པ་ལས་ཉི་ཟླ་སྒོམ་པའི་ཁུངས་སོ། །དེ་
བཞིན་དུ་དགྱེས་པ་རྡོ་རྗེ་ལས། །ཟླ་བ་མེ་ལོང་ཡེ་ཤེས་ལྡན། བདུན་གྱི་བདུན་པ་མཉམ་ཉིད་
ལྡན། །རང་ལྷའི་ས་བོན་ཕྱག་མཚན་ཉིད། །སོ་སོར་རྟོག་པར་བརྗོད་པར་བྱ། །ཐམས་ཅད་
གཅིག་གྱུར་ནན་ཏན་ཉིད། །རྫོགས་པ་ཆོས་དབྱིངས་དག་པ་སྟེ། མཁས་པས་ཆོ་ག་གསུངས་
པ་ཡི། །རྣམ་པ་ལྔ་པོ་སྒོམ་པ་ཉིད། །ཞེས་གསུངས་པ་ནི། མངོན་བྱང་ལྔ་དང་ཡེ་ཤེས་ལྔ་སྦྱོར་
བའི་ལུང་ངོ༌། །ཡང་ཟླ་བ་ནི་བདེ་བ། ཉི་མ་ནི་གསལ་བ། ཁ་སྦྱོར་ནི་མཉམ་ཉིད་སྟོང་པ། ས་
བོན་ནི་རང་རིག་པ། ཕྱག་མཚན་ནི་ཇི་སྙེད་པ་རྟོགས་པའི་ཡེ་ཤེས་ཀྱི་རྟེན་འབྲེལ་མ་འདྲེས་
པར་མཁྱེན་པ། གཅིག་གྱུར་ནི་གཟུང་འཛིན་སྤངས་ཤིང་ཡུལ་ཡུལ་ཅན་འདྲེས་པ། སྐུ་ཡོངས་
རྫོགས་ནི་ཡེ་ཤེས་ཤེས་བྱ་ཐམས་ཅད་ལ་ཁྱབ་པ་སྟེ། ཐུགས་གཉིས་སུ་མེད་པའི་ཡེ་ཤེས་ལམ་
དུ་བྱེད་ཚུལ་ལ་སྦྱར་རོ། །ཡང་ན་ཟླ་བ་རང་བཞིན་གྱིས་རྣམ་པར་དག་པ་དང་སྦྱོར་ཞིང༌། ཉི་
མ་ནི་བརྩེ་བས་རྗེས་སུ་ཆགས་པ་སྟེ་ལྷག་མ་སྔ་མ་དང་འདྲའོ། །ཡང་ཟླ་བ་ནི་ཡབ་ཀྱི་སྐུ་དང༌། 
ཉི་མ་ནི་ཡུམ་གྱི་སྐུ་དང༌། ཨཱ་ལི་ཀཱ་ལི་ནི་ཡབ་ཡུམ་གྱི་རྒྱན་ཆ་ལུགས་རྣམས་དང༌། ས་བོན་ནི་
ཐིག་ལེ་བྱང་ཆུབ་ཀྱི་སེམས་དང༌། ཕྱག་མཚན་རྡོ་རྗེ་པདྨ་དང༌། གཅིག་འདྲེས་ནི། ཞལ་ཕྱག་

ལ་སོགས་པའི་ཁྱད་པར་མི་འདྲ་བའི་རྒྱུ་སྟེ། རྒྱུ་དེ་དག་ལས་འབྲས་བུ་སྐུ་རྫོགས་པའོ། །ཞེས་
པ་ནི་སྐུའི་ཆོས་ལ་སྦྱར་རོ། །ཡེ་ཤེས་ལྔ་ལས། མེ་ལོང་ལྟ་བུ་ནི་ཀུན་གཞི་གནས་གྱུར་པ་
དང༌། མཉམ་པ་ཉིད་ནི་ཉོན་ཡིད་དང༌། སོ་སོར་རྟོག་པ་ནི་ཡིད་ཤེས་དང༌། བྱ་བ་སྒྲུབ་པ་ནི་སྒོ་
ལྔའི་རྣམ་ཤེས་གནས་གྱུར་པའོ། །ཆོས་དབྱིངས་ཡེ་ཤེས་ནི། ཆོས་ཀྱི་དབྱིངས་རང་བཞིན་གྱི་
གནས་པའི་རིགས་ཤིན་ཏུ་དྲི་མ་མེད་པའི་གནས་སྐབས་ཐོབ་པའོ། །
འདི་དག་ལ་བརྗོད་པར་བྱ་བ་མང་མོད་ཀྱི་ཡི་གེ་མངས་ཀྱི་དོགས་པས་རེ་ཞིག་བཞག་གོ ། 
དེ་ལྟར་ན་གཞུང་འདི་འཆད་པ་དག་འགའ་ཞིག་བདེ་བ་ཆེན་པོ་ཞེས་པའི་ཚིག་དང༌། འགའ་
ཞིག་མི་བྱེད་པ་ཞེས་པའི་ཚིག་གིས། མངོན་བྱང་བསྟན་པར་འདོད་པ་ནི་ཅུང་ཟད་མི་བདེ་ལ། 
མང་པོ་ཞིག་རུས་སྦལ་ཞེས་པས་མངོན་བྱང་ལས་གཞལ་ཡས་ཁང་དང་རྒྱུ་རྡོ་རྗེ་འཛིན་པ་ལྷན་
ཅིག་བསྐྱེད་པ་བསྟན་ཏེ། ཚུལ་འདི་དང་གཞལ་ཡས་ཁང་གི་ནང་དུ་སླར་མངོན་བྱང་ལྔ་ལས་
རྒྱུ་རྡོ་རྗེ་འཛིན་པ་བསྐྱེད་པ་དང་འདམ་ཁ་ཡིན་ཏེ། སྐྱེད་ཆོག་མི་འདྲ་བ་གཉིས་བསྟན་པས་ན། 
འདིའི་ཐད་ཀྱི་རྩ་རྒྱུད་ལས། ཡང་ན་རུས་སྦལ་དག་གིས་སོ། །ཞེས་འདམ་ཁའི་སྒྲ་ཡང་ན་ཞེས་
གསལ་བར་མཛད་དོ། །ཞེས་གསུངས་པའང་འགལ་བ་ཆེར་མེད་ཅིང༌། ལེགས་ཆ་ཡང་ཅུང་
ཟད་ཡོད་མོད། །འོན་ཀྱང་རང་ལུགས་ནི་དཀྱུས་སུ་བཤད་པ་ཉིད་དོ། ཁ་ཅིག་བདེ་བ་ཆེན་
པོ་ཞེས་པས་རྒྱུ་རྡོ་རྗེ་འཛིན་པ་ཉིད་བསྟན་པར་འདོད་པ་ནི་ཤིན་ཏུ་མུན་སྤྲུལ་ཏེ། དེ་ནི་འོག་ཏུ་
ཞིབ་མོར་འཆད་པའི་ཕྱིར་འདིར་སྟོན་མི་དགོས་པ་དང༌། འབྱུང་བཞི་རི་རབ་ཀྱི་བར་དུ་རྒྱུར་
རྡོར་འཛིན་བསྟན་ན་གོ་རིམ་འཁྲུགས་པ་དང༌། དེའི་ལུགས་ལ་ཡང་ན་གཞལ་ཡས་ཁང་སྟོན་
བྱེད་ཆད་ཡང་ན་མངོན་བྱང་སྟོན་བྱེད་ཆད་པར་འགྱུར་བས་སྐྱོན་དུ་མ་གནས་པ་དང༌། བདེ་
བ་ཆེན་པོ་ནི་རྡོ་རྗེ་སེམས་དཔའི་མིང་ཡིན་པས། རྒྱུ་རྡོ་རྗེ་འཛིན་པའོ་ཞེས་སྒྲུབ་བྱེད་འགོད་པ་
ཡང༌། སྒྲུབ་བྱེད་ཤིན་ཏུ་མ་ངེས་པའི་ཕྱིར་ཏེ། དེ་ལྟར་ན་ནི་བདེ་བ་ཆེན་པོའི་ངོ་བོར་བྱ། ཞེས་

གསུངས་པས། རྡོ་རྗེ་སེམས་དཔའི་ངོ་བོ་ཡིན་པ་ལ། རྣམ་པ་རྡོ་རྗེ་སེམས་དཔའ་མ་ཡིན་པ་
ཞིག་བསྒོམ་དགོས་པར་ཐལ་བར་འགྱུར་རོ། །ཡང་ཁ་ཅིག་མི་ཕྱེད་པ་སྣ་ཚོགས་རྡོ་རྗེ། རུས་
སྦལ་གཞལ་ཡས་ཁང་དག་གྱུར་པ་ཞེས་པ་ལྷའི་གདན་པདྨའོ། །ཟེར་ཏེ། མངོན་བྱང་སྟོན་བྱེད་
ཀྱི་ཚིག་ཆད་པར་འགྱུར་ཞིང༌། ཁྱད་པར་དུ་ཡང་དག་གྱུར་པ་ཞེས་པའི་བཤད་པར་བཞད་གད་
ཀྱི་གནས་ཆེན་པོ་ཡིན་ནོ། །ཞེས་ཞེ་ན། འདིར་དག་ཅེས་བསྒྱུར་བ་ནི་རྣམ་པར་དག་པའི་དོན་
མ་ཡིན་གྱི། མི་ཕྱེད་པ་དང་རུས་སྦལ་གཉིས་པོ་དག་ཅེས་པའི་རྣམ་དབྱེ་གཉིས་ཚིག་ཡིན་པ་
ལ་དེ་ལྟར་མ་ཤེས་པར་བླུན་བཟོ་བྱས་པའི་ཕྱིར་ཏེ། དཔེར་ན་མཁས་པ་དག་སྨྲའོ་ཞེས་བརྗོད་
པའི་ཚེ། མཁས་པ་དང་དག་པ་ཞེས་སོ་སོར་བཤད་པ་བྱེད་པ་དང་འདྲའོ། །རང་ལུགས་ནི་
དུང་ཆེན་པོའམ་བདེ་བ་ཆེན་པོ་ཞེས་པའི་ཐད་དུ། རྩ་རྒྱུད་འགྱུར་རྙིང་དང་མལ་འགྱུར་ལས། 
བྲག་ཆེན་པོ་ཡི་ངོ་བོ་རུ། །ཞེས་འབྱུང་བས། བྲག་རིའི་དོན་རི་རབ་ཏུ་ཤིན་ཏུ་གསལ་ལ། དེ་
ལྟར་འཆད་པ་ཡང་མང་ངོ༌། །མི་ཕྱེད་པ་ནི་གོང་དུ་བཤད་པ་ལྟར་གཞལ་ཡས་ཁང་ཡིན་ལ། 
རུས་སྦལ་གྱི་དོན་ནི་རྟེན་བརྟེན་པ་དུས་གཅིག་ཏུ་བསྐྱེད་པ་ལ་མཐའ་གཅིག་ཏུ་སྦྱོར་དགོས་པ་
མིན་ཞིང༌། རུས་སྦལ་སྒོ་ང་ལས་འབྱུང་བ་སྒོང་སྐྱེས་འོད་ཀྱི་གོང་བུ་ལས་སྐྱེད་པ་སྟེ། མངོན་
བྱང་ལྔ་བསྐྱེད་ཉིད་སྒོང་སྐྱེས་ཀྱི་ཚུལ་ཡིན་པའི་ཕྱིར། མངོན་བྱང་བསྟན་པར་མཁས་པ་མང་
པོ་དག་བཞེད་པ་ལྟར་ཡིན་ལ། ཡང་རྣམ་པ་གཅིག་ཏུ་ན། རུས་སྦལ་གྱི་སྐད་དོད། ཀཙྪའི་སྒྲ་
བདེ་བ་ཆེན་པོ་ལ་སྤྱོད་པ་ཞེས་བྱ་སྟེ། ཀ་ནི་ཀཱི་སྟེ་བདེ་བ། ཏ་ཡིག་སྲོག་མེད་ནི་ཏ་ཏ་ཏེ་དེ་ཞེས་
པ་ཡིན་ལ། ཙ་ནི་ཙཪྻཾ་སྟེ་སྤྱོད་པའོ། །དེའི་ཕྱིར་བདེ་བ་ཆེན་པོ་དེ་ཁོ་ན་ལ་སྤྱོད་པ་ཞེས་པའམ། 
ཡང་ན་ཀ་ལ་ཏ་ཏ་རྩ་རི་ཏ་ཞེས་པ། སྒྱུ་རྩལ་དེ་ལ་སྤྱོད་བཞིན་པ་ཞེས་པར་འགྱུར་ཏེ། ཉི་ཟླ་
གཟུགས་སུ་བརྫུས་པའི་སྒྱུ་རྩལ་ལ་སྤྱོད་པ་པོ་ས་བོན་ཕྱག་མཚན་ལ་སོགས་པའོ། །གཉིས་
པ་དེ་ལས་སྐྱེས་པ་རྡོ་རྗེ་འཛིན་པའི་རང་བཞིན་ནི། ཕྱག་བཞི་པ་ལ་ཞལ་བཞི་པ། །དེ་བཞིན་

ཕྱག་ནི་འབུམ་གྱི་བར། །སྐུ་མདོག་དཀར་པོ་ཁྲོ་བོ་ཆེ། །རྡོ་རྗེ་དྲིལ་བུ་བསྣམས་པས་འཁྱུད། །
དཔའ་བོ་ཐོད་པའི་འཕྲེང་བ་ཅན། །སྐུ་ལ་ཐལ་བས་ཉེ་བར་བྱུགས། །ཞལ་གྱི་མཆེ་བ་ཅུང་
ཟད་གཙིགས། །ཡི་དྭགས་ཆེན་པོ་གདན་དུ་བྱས། །རྒྱལ་བའི་འོད་ཟེར་སྤྲིན་ཆེན་པོ། །དེ་ལས་
ཀུན་ཏུ་རྣམ་པར་སྤྲོ། །ཕྱག་རྒྱ་དྲུག་གིས་ལུས་ལ་བརྒྱན། །རལ་པའི་ཅོད་པན་དབུ་རྒྱན་ཅན། །
གཡས་ཀྱི་ཞལ་ནི་གནག་པ་སྟེ། །གཡོན་པ་དམར་པོ་འཇིགས་པ་ཅན། །རྩ་བའི་ཞལ་ནི་ཤིན་
ཏུ་དཀར། །རྒྱབ་ནི་གསེར་དུ་སྣང་བའོ། །དུས་མིན་འཆི་ལས་རྣམ་རྒྱལ་ཉིད། །ཡན་ལག་ཁ་
ཊྭཱཾ་ག་དང་སྦྱར། །ཐོད་པ་མཆོད་ཡོན་སྣོད་དུ་ནི། །ཞལ་དང་མཚོན་ཆ་ངེས་པར་སྦྱར། །དེ་ཡི་
ཤེས་རབ་དྲག་ཆེན་མོ། །དུམ་བུས་བརྒྱན་པའི་འོག་པག་ཅན། །ཐོད་པ་རྒྱུ་མས་ལེགས་པར་
གང༌། །དེ་ཡི་ཁ་དོག་མཚོན་ཆ་འཛིན། །ཞེས་སོ། །དེ་ལས་རྡོ་རྗེ་དྲིལ་བུ་བསྣམས་པས་འཁྱུད། །
ཅེས་པ་རྭ་འགྱུར་ལས། སྐུ་ལ་འཁྱུད་ཅེས་པ་དང༌། ཀློག་སྐྱ་འགྱུར་ལས་ཡུམ་ལ་འཁྱུད་ཅེས་
བསྒྱུར་བ་བདེ་ལ། རྭ་འགྱུར་ལས། ནུབ་ནི་གསེར་དུ་སྣང་བའོ། །ཞེས་འབྱུང་ཞིང༌། འགྱུར་དེ་
གཉིས་ལས་མཚོན་ཆ་ཞེས་པ་ལག་ཆར་བསྒྱུར་རོ། །དེ་ལ་རྒྱུ་རྡོ་རྗེ་འཛིན་པ་བསྐྱེད་བཞིན་པ་
ནི་མངོན་བྱང་ལྔ་པ་ཡིན་ལ། བསྐྱེད་ཟིན་ནས་ལྷ་སྐུ་གསལ་འདེབས་ཤིང་དེ་ལ་སེམས་གནས་
པའི་ནི། མངོན་བྱང་གི་འབྲས་བུ་རྒྱུ་རྡོ་རྗེ་འཛིན་པའི་ཏིང་ངེ་འཛིན་དངོས་ཡིན་པས། དེའི་
དབང་དུ་བྱས་ཏེ། ཕྱག་བཞི་པ་ལ་ཞལ་བཞི་པ་ནས་བརྩམས་ཏེ། ཇི་སྲིད་ཕྱག་ནི་འབུམ་གྱི་
བར། །ཞེས་པས་ཞལ་ཕྱག་མང་ཉུང་ལ་ངེས་པ་མེད་པར་དགོངས་མོད། འོན་ཀྱང་སྐབས་སུ་
བབ་པའི་མན་ངག་ལ་བལྟོས་པ་ཡིན་ནོ། །
སྤྱིར་བཅོམ་ལྡན་འདས་ཕྱག་གཉིས་པའང་གནས་སྐབས་མང་པོར་འབྱུང་མོད། འདི་
ཕྱག་མང་འཆད་པའི་སྐབས་ཡིན་པས་དེ་མ་སྨོས་ལ། དྲག་པོ་དབང་ཕྱུག་ཆེན་པོ་ལག་པ་
བཞི་པ་ལ་སོགས་པ་སྣ་ཚོགས་པའི་གཟུགས་ཅན་རྣམས་འདུལ་བ་ལ་ཕྱག་མང་བསྔགས་

པར་དགོངས་སོ། །འབུམ་གྱི་བར་ཞེས་འབྱུང་མོད། འབུམ་ལས་ལྷག་པ་མེད་པའང་མ་ཡིན་
ཏེ་མཐའ་ཡས་པའི་བར་དུའང་འབྱུང་ཡང༌། རེ་ཞིག་འདིར་དེ་ཙམ་སྐབས་སུ་བབས་པ་དང་
འཚམ་པར་གསུངས་པ་ཡིན་ནོ། །དེ་བཞིན་ཞེས་པ་མན་ངག་ཇི་ལྟ་བ་བཞིན་ནོ། །སྤང་བྱ་གློ་
བུར་པའི་ཆོས་དྲི་མ་ཐམས་ཅད་གདོད་ནས་རྣམ་པར་དག་པ་ཉིད་ཀྱི་ཕྱིར་དང༌། སྤྲུལ་པའི་
ཁ་དོག་སྣ་ཚོགས་པ་གཞན་ཐམས་ཅད་འབྱུང་བའི་སྤྲུལ་གཞི་ཡིན་པའི་ཕྱིར་སྐུ་མདོག་དཀར་
པོའོ། །གཞན་ལས་རྡོ་རྗེ་སེམས་དཔའ་དང༌། རྒྱུ་རྡོ་རྗེ་འཛིན་པ་ཅུང་ཟད་ཞི་བར་འབྱུང་ཡང༌། 
འདིར་ནི་ཀུན་རྫོབ་གཟུང་འཛིན་གྱི་འཁྲུལ་པ་ཐམས་ཅད་འཇོམས་པར་མཛད་པའི་ཕྱིར། ཁྲོ་
བོ་ཆེན་པོའི་ཉམས་དུ་མ་དང་ལྡན་པ། རྩ་བའི་ཕྱག་གཉིས་ཀྱིས་རྡོ་རྗེ་དང་དྲིལ་བུ་བསྣམས་
པས་ཡུམ་གྱི་སྐུ་ལ་འཁྱུད་པ། དཔའ་བོ་ཆེན་པོ་ཐོད་པ་སྟེ་མི་མགོའི་འཕྲེང་བ་ཅན། སྐུ་ལ་
ཐལ་བ་ཆེན་པོས་ཉེ་བར་བྱུགས་པ། ཞལ་གྱི་མཆེ་བ་ཅུང་ཟད་ཕྱི་རོལ་དུ་གཙིགས་ཤིང་མངོན་
པར་མཛད་པ། ཡི་དྭགས་ཆེན་པོ་དྲག་པོ་འཇིགས་བྱེད་ཡབ་ཡུམ་གདན་དུ་བྱས་པ། སྐུ་དེ་
ལས་རྒྱལ་བ་རིགས་དྲུག་གི་ལྷ་ཚོགས་ཀུན་ཏུ་རྣམ་པར་འཕྲོ་བ་དང་འདྲེས་པའི་འོད་ཟེར་གྱི་
སྤྲིན་ཆེན་པོ་སྤྲོ་བ། སྐུ་ལ་ཕྱག་རྒྱ་དྲུག་གིས་རྣམ་པར་བརྒྱན་པ། དབུ་སྐྲ་རལ་བའི་ཅོད་པན་
དུ་བཅིངས་ཤིང༌། ཐོད་སྐམ་གྱི་དབུ་རྒྱན་ཅན། སྐབས་འདིར། རལ་པའི་ཅོད་པན་མདུང་དང་
ནི། །ཞེས་བསྒྱུར་བ་ལྟར་ན། རྒྱུད་ཀྱི་འགྲེལ་བ་ལ་ལས་ཕྱག་མཚན་མདུང་དུ་བཤད་པ་ཡོད་
ཀྱང༌། འདིར་ནི་མདུང་ལྟར་བསྒྲེང་བའམ། མདུང་གི་སྐད་དོད་རྩེ་མོ་ལ་ཡང་འཇུག་པས་དབུ་
རྒྱན་དང་དོན་གཅིག་གོ །སོ་སོར་ཡང་དག་པར་རིག་པ་བཞིའི་ཞལ་བཞི་སྟེ། དོན་སོ་སོར་
རིག་པའི་རང་བཞིན་གཡས་ཀྱི་ཞལ་ནི་བུང་བ་ལྟར་གནག་པ་སྟེ། ཆོས་སོ་སོར་རིག་པའི་རང་
བཞིན་གཡོན་གྱི་ཞལ་དམར་པོ་ནི་མེ་ལྟར་རབ་ཏུ་འབར་བས་འཇིགས་པ་ཅན་དང༌། ངེས་
ཚིག་སོ་སོར་རིག་པའི་རང་བཞིན་རྩ་བའི་ཞལ་ནི་ཤིན་ཏུ་དཀར་པོའོ། །སྤོབས་པ་སོ་སོར་

ཡང་དག་པར་རིག་པའི་རང་བཞིན་རྒྱབ་ཀྱི་ཞལ་ནི་གསེར་གྱི་མདོག་ཏུ་སྣང་བའོ། །འདི་རྡོ་
རྗེ་མཁའ་འགྲོ་ཞི་བ་རྡོར་སེམས་དང་ཞལ་གྱི་ཁ་དོག་མཚུངས་མོད་ཀྱང༌། དེ་ལ་བརྟེན་པ་ནི་
མ་ཡིན་ཏེ། དེ་ནི་ཇི་སྐད་དུ་འཛུམ་བཅས་ཟླ་བའི་ཁ་དོག་དང༌། །ཞེས་དཀར་པོ་ཞི་བ་ཡིན་
ལ། འདི་ནི་བྷུ་ཝ་བློ་ལྡན་གྱིས། ཟླ་བའི་མདོག་འདྲ་ཁྲོས་པ་སྟེ། །སྤྱན་གསུམ་ཞལ་ནི་ལྷོ་རུ་
གཟིགས། །མཆེ་བ་བཞི་ཡི་མྱུ་གུས་བརྒྱན། །ཞེས་བཤད་པའི་ཕྱིར་རོ། །བསྡུ་བའི་དངོས་
པོ་བཞི་རྣམ་པར་དག་པའི་ཕྱིར་ཕྱག་བཞི་སྟེ། རྩ་ཕྱག་གཉིས་ཀྱི་ཕྱག་མཚན་སྔར་བསྟན་
ཟིན་ལ། གཡོན་འོག་མའི་ཕྱག་མཚན་ནི་དུས་མ་ཡིན་པའི་འཆི་བ་ལས་རྣམ་པར་རྒྱལ་བར་
བྱེད་པ། ཤི་བ་ཡང་སློང་བར་བྱེད་པའི་ཁ་ཊྭཱཾ་དྲིལ་བུའི་སྒྲ་དང་བཅས་པ། ཡན་ལག་སྟེ་ཕྱག་
གཡོན་གྱི་ཕྱག་མཚན་དུ་སྒྱུར་བར་བྱ་ལ། གཡས་འོག་མའི་ཕྱག་མཚན་ནི་ཐོད་པ་སྟེ། དེ་ཉིད་
མཆོད་ཡོན་གྱི་སྣོད་དུ་བྱས་པ་ནི་བདུད་རྩིས་གང་བའོ། །མཚོན་ཆ་སྟེ་ཕྱག་མཚན་ཐོད་པ་དེ་
དང༌། ཞལ་ངེས་པར་སྦྱར་བ་བདུད་རྩི་གསོལ་བའོ། །སྤྱིར་རྒྱུ་རྡོ་རྗེ་འཛིན་པ་འབྲས་བུ་རྡོ་རྗེ་
འཛིན་པ་དང་སྐུ་མདོག་མཚུངས་པ་དང༌། ཞེས་ཕྱག་གྲངས་མཉམ་པའང་མང་མོད་ཀྱི། སྐུ་
མདོག་མི་འདྲ་བ་དང༌། ཞལ་ཕྱག་མི་མཉམ་པའང་ཡོད་ལ། མི་འདྲ་བ་དེའི་རིགས་ལ་རྒྱུ་རྡོ་རྗེ་
འཛིན་པ་སྐུ་མདོག་དཀར་པོར་འབྱུང་བ་དང༌། ཞལ་ཕྱག་ཉུང་བའི་ཕྱོགས་འབྱུང་སྟེ། ཇི་སྐད་
དུ། ཐམས་ཅད་ཀྱི་ནི་རྒྱུ་ཆུང་ཡང༌། །འབྲས་བུ་རྒྱ་ཆེན་སྐྱེ་འགྱུར་ན། ཞེས་པའི་རིག་པ་དང་
མཚུངས་ཤིང༌། རྒྱུ་རྡོར་འཛིན་འཕེལ་བ་འབྱུང་བའི་གཞི་རྩ་བའི་ལྷ་ཡིན་ལ། འབྲས་བུ་རྡོ་རྗེ་
འཛིན་པ་ནི་དེ་ལས་འཕེལ་བ་རྒྱས་པར་གྱུར་ཟིན་པའི་ལྷ་ཡིན་པའི་ཕྱིར་རོ།། དེས་ན་གསལ་
བར་བསྟན་བའི་ཕྱག་མཚན་གཉིས་ཀྱི་རྣམ་གཞག་འདི་བོར་ནས་མི་གསལ་ཞིང་ཁུངས་མེད་
པའི་དུས་ཞེས་པ་ཞགས་པ་དང༌། མཆེ་བ་ཞེས་པ་རྩེ་གསུམ་དང༌། ཐོད་པ་ཞེས་པ་དགྲ་སྟར་
འཆད་པ་སོགས་རང་བཟོའི་བཤད་པ་ལ་ཡིད་མི་རྟོན་ནོ། །ལྷ་ལྔའི་སྒྲུབ་ཐབས་ཙིནྟ་མ་ཎིར། 

ཚིག་འདི་ཕྱག་མཚན་བཅུ་གཉིས་སྟོན་བྱེད་དུ་བཤད་པས། དེ་འདྲ་དེ་རྒྱ་གར་བ་འགའ་ཞིག་
གི་འདོད་པ་ཡིན་སྲིད་ཀྱང༌། སྒྲུབ་ཐབས་དེ་ཡང་རྩོད་བཅས་ཏེ། གྲུབ་ཆེན་རྡོ་རྗེ་དྲིལ་བུ་པའི་
གསུངས་གཙང་མ་ཡིན་མིན་མི་ཤེས་པས། དེ་ཙམ་གྱི་ཁུངས་སུ་མི་འགྲོའོ། །དུས་མིན་ཞེས་
པའི་གནས་ན། རྒྱ་དཔེ་ལས་དུས་སུ་འཆི་བའི་སྐད་དོད་ཡོད་པར་གྲགས་ལ། རྡོ་རྗེ་མཁའ་
འགྲོ་ལས་ཀྱང༌། ལྷ་མོ་དུས་འཆི་བསླུ་བ་ལས། །ཞེས་འབྱུང་བ་ལྟར་ན། དུས་དང་འཆི་བ་ནི་
དོན་གཅིག་མིང་གི་རྣམ་གྲངས་སུ་ཤེས་པར་བྱའོ། །རྡོ་རྗེ་འཆང་བ་དེའི་ཤེས་རབ་མ་རྡོ་རྗེ་
ཕག་མོ་ནི་རབ་ཏུ་གཏུམ་པའི་གཟུགས་ཉིད་ཀྱིས་ན། དྲག་མོ་ཆེན་མོ། འོག་པག་སྟེ་སྐེ་རགས་
ཀྱི་རྒྱན། ཐོད་པའི་དུམ་བུས་བརྒྱན་པ། ཕྱག་གཡོན་ན་ཐོད་པ་གདུག་པ་ཅན་གྱི་རྒྱུ་མ་དང་
ཁྲག་གིས་གང་བ་འཛིན་པ། ཕྱག་གཡས་ན་མཚོན་ཆ་རྡོ་རྗེ་རྩེ་ལྔ་པ་འཛིན་པའོ། ཁ་དོག་གི་
སྐད་དོད་ཝརྞྞ་ཞེས་པ། རིགས་ཀྱི་དོན་ཡིན་པ་ཉིད་ཀྱིས་ན། ཡབ་ཡུམ་གཉིས་ཀ་རྡོ་རྗེ་སེམས་
དཔའི་ཅོད་པན་ཅན་ནོ། །འདི་ནི་འཁོར་ལོ་སྡོམ་པའི་སྒྲུབ་ཐབས་གཞན་ཕལ་ཆེར་ན། ཡབ་
མི་བསྐྱོད་པ་དང༌། ཡུམ་རྣམ་སྣང་གི་རིགས་སུ་བཤད་པ་ལས་ཁྱད་པར་ཕྱེ་ནས་ལུགས་འདིར་
ནི་ཡབ་ཡུམ་གཉིས་ཀར་རིགས་གཅིག་ཏུ་བྱེད་པའི་དོན་ཏེ། རྒྱུ་རྡོ་རྗེ་འཛིན་པ་ཡབ་ཡུམ་རྡོ་
རྗེ་སེམས་དཔའི་རིགས་སུ་མཚུངས་པ་བཞིན་དུ། འབྲས་བུ་རྡོ་རྗེ་འཛིན་པ་ཡབ་ཡུམ་ཡང་མི་
བསྐྱོད་པའི་རིགས་སུ་མཚུངས་པའོ། །དེས་ན་དཔལ་ཧེ་རུ་ཀ་དེའི་རིགས་ལས་བྱུང་བ་ཉིད་
ཀྱི་ཕྱིར། མཚོན་ཆ་སྟེ་ཕྱག་མཚན་ཡང༌། ཧེ་རུ་ཀ་དེའི་ཕྱག་མཚན་གྱི་གཙོ་བོ་རྡོ་རྗེ་འཛིན་
པའོ། །ཡང་དེའི་ཁ་དོག་ཅེས་བསྒྱུར་བའི་དོན་དུ་བཤད་ནས་ཡབ་དང་མཚུངས་པར་ཡུམ་ཡང་
དཀར་མོ་བྱེད་ན། སྤྱིར་མི་འགལ་ཡང་དེའི་ཁ་དོག་ཅེས་པའི་བསྟན་དོན་ནི་མིན་ལ། ལུགས་
གཞན་ལ་དེ་འདྲ་མང་པོ་ཞིག་ཡོད་ནའང༌། འདིར་ནི་གཙོ་བོར་འབྲས་བུ་རྡོ་རྗེ་འཛིན་པའི་རྒྱུ་
ཉི་ཟླའི་མངོན་བྱང་གི་དོད་དུ་ལྷ་ཡབ་ཡུམ་སྒོམ་པ་ཡིན་པས། ཡུམ་ནི་ཉི་མའི་ཆོས་དག་པའི་

ཕྱིར་དམར་མོ་འཐད་པ་དང༌། དཀར་དམར་ཕན་ཚུན་ཐབས་ཤེས་རྒྱས་བཏབ་ཀྱི་ཕྱིར་དང༌། 
གཏི་མུག་བཅོམ་པ་ཡབ་དང༌། སྲེད་པ་བཅོམ་པ་ཡུམ་གྱིས་མཚོན་ན་ཁ་དོག་དམར་མོ་སྲེད་
པ་འདོད་ཆགས་ཀྱི་རྣམ་པར་དག་པ་དང་འབྱོར་བའི་ཕྱིར། མན་ངག་ལས་དམར་མོ་ཉིད་
བསྔགས་པར་མཛད་པ་དོན་ལ་གནས་སོ། །
གསུམ་པ་དེའི་འཕྲིན་ལས་མཛད་པ་རྣམ་པ་གཉིས་ལ། དཀྱིལ་འཁོར་སྤྲུལ་པའི་འཕྲིན་
ལས་དང༌། །རྗེས་ཆགས་ཀྱི་འཕྲིན་ལས་སོ། །དང་པོ་ནི། འགྲོ་བ་རྣམས་ལ། སྙིང་རྗེའི་དབང་
བསྐུར་བ་ཡིན་ཏེ། རི་བོ་ཚང་ཚིང་སྨན་ལྗོངས་དང༌། རྒྱ་མཚོ་ཆེན་པོའི་ངོགས་དག་གམ། །
གདོད་ནས་གྲུབ་པའི་དུར་ཁྲོད་དུ། །དེར་ནི་དཀྱིལ་འཁོར་བྲི་བར་བྱ། །ཇི་ལྟར་ཆོས་ཀྱི་སྐུར་
གྱུར་པའོ། །དེ་ལྟར་སྲུབ་དང་བསྲུབ་པར་བྱ། ཁ་སྦྱོར་ཁ་སྦྱོར་དུ་གྱུར་པ། །རྡོ་རྗེ་ལུ་གུ་རྒྱུད་དུ་
བརྗོད། །རྡོ་རྗེ་འབྱེད་བྱེད་པདྨ་ལ། །དེ་ཚེ་བུང་བ་ལྟ་བུར་འཁོར། །དེ་ནས་རིམ་བཞིན་སྤྲོས་
བྱས་ཏེ། ཞེས་འབྱུང་ན། སྐབས་འདིའི་རྭ་འགྱུར་ལས། བསྲུབ་བྱ་སྲུབ་པའི་སྦྱོར་བ་ལས། །
ཆོས་སྐུ་ཇི་བཞིན་དེ་བཞིན་ནོ། །ཞེས་པ་ཞུ་བར་གྱུར་གྱི་འོག་ཏུ་འདོན་པ་དོན་གྱི་གོ་རིམ་དང་
མཐུན་པས་ལེགས་ལ། དྲུད་པ་རྡོ་རྗེ་ཉིད་དུ་བཤད། །ཅེས་པའང་གཏུན་ཤིང་གིས་བསྐྱོད་
པའོ་ཞེས་པའི་འོག་ཏུ་འདོན་པ་ནི། རྩ་རྒྱུད་ནས། གཏུན་ཤིང་གིས་ནི་དཀྲུག་པ་དང༌། རྡོ་རྗེ་ཁ་
ཡིས་བཟའ་བར་བྱ། ཞེས་འབྱུང་བའི་རིམ་པ་དེ་བཞིན་དུ་མཛད་པར་སྣང་སྟེ། རྡོ་རྗེ་ཁ་ཡིས་
སོགས་དང༌། དྲུད་པ་རྡོ་རྗེ་སོགས་གཉིས་པོ་འགྱུར་ཁྱད་ཡིན་པའི་ཕྱིར་རོ། །འོན་ཀྱང་སྐབས་
འདིར། དོན་གྱི་རིམ་པའི་གོ་རིམ་དང་བསྟུན་ནས་རྒྱུད་ཚིག་གི་དབུ་ཞབས་ཅུང་ཟད་བསྒྱུར་བ་
ཡིན་པས་དཀྱུས་ལྟར་ལེགས་མོད། རང་ལུགས་དོན་གྱི་གོ་རིམ་འཆད་པར་འགྱུར་བ་ཉིད་དོ། །
འདིར་དཀྱིལ་འཁོར་གང་དུ་བྲི་བའི་གནས་བསྟན་པ་ནི། 
སྐབས་འདིར་སེམས་བརྟན་པའི་རྣལ་འབྱོར་པས་བསྙེན་པ་མཐར་ཕྱིར་ནས་སྒྲུབ་པ་

ལ་འཇུག་པའི་དབང་དུ་བྱས་ནས། ལས་ཀྱི་ཕྱག་རྒྱ་ལ་བརྟེན་ཏེ་རྗེས་ཆགས་སྒྲུབ་པ་དང༌། 
དཀྱིལ་འཁོར་སྤྲོ་བའི་དབང་དུ་བྱས་ནས་བཤད་པའོ། །དེའི་རྒྱུ་མཚན་ཡང་སེམས་བརྟན་པར་
མ་བྱས་ཀྱི་བར་དུ་དང་པོའི་ལས་ཅན་གྱིས་ནི་ལྷའི་རྣལ་འབྱོར་བསྡུས་པ་ཁོ་ན་བསྒོམས་ཀྱང་
རུང༌། ཐུན་བཞི་ལ་སོགས་པར་རྒྱས་པ་བསྒོམས་ཀྱང་རུང་སྟེ། གང་སོང་ཚོད་ལ་ལྷའི་རྣལ་
འབྱོར་གྱི་ཏིང་ངེ་འཛིན་འགྲུབ་པ་དེ་ནི་དཔའ་བོ་གཅིག་པ་སོགས་དྲན་པ་གཅིག་པའི་རྣལ་
འབྱོར་གྱི་སྟེང་དུ་འགྲུབ་པར་འགྱུར་གྱི། སེམས་མ་བརྟན་གྱི་བར་དུ་རྣམ་པ་དཀྱིལ་འཁོར་
རྒྱས་པ་ལ་ལྷའི་རྣལ་འབྱོར་གྱི་ཏིང་ངེ་འཛིན་མི་འགྲུབ་ཅིང༌། སྐྱེད་ཆོག་མངོན་རྟོགས་ཀྱི་རིམ་
པ་མང་པོ་ལ་ཡང་ཏིང་ངེ་འཛིན་དེ་མི་འགྲུབ་བོ། །སེམས་བརྟན་པ་ན་དཀྱིལ་འཁོར་རྒྱས་པ་
དང་སྐྱེད་ཆོག་གི་རིམ་པ་དེ་གཉིས་ཀ་ལ་ཏིང་འཛིན་འགྲུབ་སྟེ། དེའི་རྗེས་སུ་སྒྲུབ་པ་ལ་འཇུག་
པ་ཡིན་པས་འདིར་དེའི་དབང་དུ་བྱས་ལ། དྲན་པ་གཅིག་པ་ཞེས་པ། འདུས་པ་འཕགས་སྐོར་
ལས་དཀྱིལ་འཁོར་རགས་པ་སྒོམ་པ་ལ་བཤད་ཅིང༌། གཞན་ཡང་འདོད་ཚུལ་སྣ་ཚོགས་ཡོད་
མོད། བདེ་དགྱེས་ལ་སོགས་པ་མང་པོ་ཞིག་ཏུ་ལྷའི་རྣལ་འབྱོར་བསྡུས་པའི་མིང་དུ་སྦྱོར་བ་
ཉིད་སྐབས་འདིར་ཡང་ངོ༌། །དེ་ལ་འདིར་མཚན་ཉིད་དང་ལྡན་པའི་ཕྱག་རྒྱའི་ལུས་ནི་སྒྲུབ་པ་
པོ་ལ་ཡེ་ཤེས་རབ་ཏུ་བརྟན་པར་ནུས་པ་དང༌། སྒྱུ་རྩལ་དུ་མའི་རྩ་དང་ཤིང་གྱེལ་པ་དང་སྨན་
དག་འབྱུང་བའི་གནས་ཡིན་པ་དང༌། རབ་ཏུ་མཛེས་པ་ནི་རིང་ནས་ཀྱང་གསལ་བར་བྱེད་པ་
དང༌། དེ་ཁོ་ན་ཉིད་ཀྱིས་ཡུལ་ལྗོངས་གང་ལ་བརྟེན་ནས་འཇོག་པའི་གནས་ཡིན་པའི་ཕྱིར་རི་
བོའོ། །ཡང་ན་སྐྱེ་གནས་ཀྱི་རྣམ་པ་རུས་སྦལ་ལྟར་མཐོ་བས་ཀྱང་རི་བོའོ། །བདེ་བ་སྐྱེ་བའི་
རྩ་དང་ཁམས་དུ་མས་གང་བའི་ཕྱིར་ཚང་ཚིང་ངོ༌། །དགའ་བའི་ཉམས་དང་ལྡན་པའི་ཕྱིར་
སྨན་ལྗོངས་སོ། །ཡང་ན་སྨན་ལྗོངས་ཞེས་པ་ཕུག་ཅེས་བྱ་བར་བསྒྱུར་ཏེ། སྐྱེ་གནས་ཀྱི་ནང་
ཕུགས་སུ་གནས་པའི་མངལ་གྱི་གནས་ནི་རིའི་ཕུག་གོ །རྩ་ཨ་ཝ་དྷཱུ་ཏིའི་མས་སྣེ་ནི་ཕྱོགས་

དེར་གནས་པའི་ཕྱིར་ཆུ་བོའི་འགྲམ་སྟེ། དྷཱུ་ཏི་ནི་ཆུ་བོའོ། །རྣམ་པར་རྟོག་པའི་རོ་སྲེག་པར་
བྱེད་པའི་གནས་ཡིན་པའི་ཕྱིར་དུར་ཁྲོད་དེ། ལུས་གྲུབ་ཙམ་ནས་གྲུབ་པའི་ཕྱིར་གདོད་ནས་
གྲུབ་པའོ། །དེ་ཡང་གཟུགས་ལ་རྗེས་སུ་ཆགས་པ་ནི་སྐུའི་བདེ་བ་སྟེ་རི་བོའོ། །རྩ་ཁམས་རླུང་
གསུམ་བསྐྱེད་པའི་བདེ་བ་ནི་གསུང་སྟེ་ཚང་ཚིང་དང་སྨན་ལྗོངས་སོ། །བདེ་བས་རྣམ་རྟོག་
འགགས་པ་ནི་ཐུགས་ཏེ་དུར་ཁྲོད་དོ། །རྩ་ཁ་སྦྱོར་ལས་བྱུང་བའི་བདེ་གསལ་ནི་ཡེ་ཤེས་ཏེ་
ཆུ་འགྲམ་མོ། །རྡོ་རྗེ་བཞིའི་རང་བཞིན་གྱི་བདེ་བ་གོ་བར་བྱ་བའི་ཕྱིར་གནས་ཀྱི་ཁྱད་པར་དེ་
རྣམས་སྨོས་པའོ། །དེ་ཡང་ཡབ་ཡུམ་མཉམ་པར་སྦྱར་བས་གནས་སམ་རྒྱུའི་ཁྱད་པར་བཞི་པོ་
དེ་ལས་སྐུ་སོགས་མཚན་ཉིད་བཞི་ལྡན་གྱི་བདེ་བ་སྐྱེས་པ་ན། བདེ་བ་དེ་ཉིད་ཡུམ་གྱི་མངལ་
གནས་དེར། འོག་མཁའ་དཀྱིལ་གྱི་སྐབས་སུ་སྒོམ་པ་ལྟར་དཀྱིལ་འཁོར་ཡོངས་རྫོགས་
གསལ་འདེབས་པ་ནི། གནས་དེར་ནི་དཀྱིལ་འཁོར་ཡིད་ཀྱིས་བྲི་བར་བྱ་ཞེས་པའི་དོན་ནོ། །
འདི་དག་ལས་དང་པོ་པས་ནི་ཡིད་ཀྱིས་བསྒོམས་པར་བྱ་བ་ཡིན་ལ། དངོས་ཀྱི་རིགས་མ་
ཡིན་ན་སྐབས་འདིར་མཁའ་གསང་བྱིན་གྱིས་བརླབས་པའང་དགོས་པར་མངོན་ནོ། །སྐབས་
འདིར་འགྲེལ་པ་ནག་པོ་འཁྲུལ་སྤོང་ལས། རྡོ་རྗེ་མཁའ་འགྲོའི་ལུང་དྲངས་ཏེ། ཡང་ན་དགོན་
པ་ཆེན་པོ་འདོད་ཆགས་ལ་སོགས་པའི་ཉོན་མོངས་པའི་ནགས་ཚལ་གྱི་འཁྲིགས་པའི་བུད་
མེད་ཀྱི་ཕྱག་རྒྱའོ། །ཞེས་སོགས་སོ། །མ་སྦྱངས་པ་གཞན་གང་དག་ཞེ་སྡང་ཆེན་པོ་ཀུན་ནས་
བསླངས་ཏེ། འཁྲུལ་སྤོང་ནས་བཤད་ཚད་འགོག་པར་འདོད་པ་རྣམས་ཀྱིས་ཀྱང༌། སྐབས་
འདིར་ནི་འཁྲུལ་སྤོང་གི་རྗེས་སུ་འབྲངས་སོ། །འདི་ནི་དཔེར་ན་གོས་ཧྲུལ་ས་ལ་དྲུད་པ་ན། 
ཚེར་མ་དང་མི་གཙང་བ་སོགས་དངོས་པོ་ངན་པ་དག་འཛིན་ཞིང༌། གསེར་གཡུ་ལ་སོགས་
པ་དངོས་པོ་བཟང་པོ་མི་{འཇགས་[འཛིན་]པ་བཞིན་དུ། བློ་གྲོས་ངན་པ་དག་གིས་བསྟན་
བཅོས་རྣམས་ལ་བལྟས་པ་ན། རང་གཞན་གྱི་སྡེ་སུས་གང་བཤད་པ་ཡིན་ཡང་རུང་སྟེ། ཉེས་

བཤད་གང་ཡིན་པ་དེ་ནི་བློ་ལ་རན་ཞེང༌། ལེགས་བཤད་གང་ཡིན་པ་དག་ནི་སྐྱོན་དུ་བགྲོང་
བར་འགྱུར་རོ། །དེས་ན་འགྲེལ་པ་དེ་ལས་ཀྱང་ལེགས་བཤད་མང་དུ་ཡོད་པ་རྣམས་ལ་སྡང་
སྨྲས་བྱེད་ལ། སྐབས་དོན་མ་ཡིན་པའི་བཤད་པ་འདི་ལ་བླུན་པོ་དེ་དག་མགུ་བར་གྱུར་ཏོ། །
འོ་ན་འདི་སྐབས་དོན་མ་ཡིན་པ་ཅི་ཞེ་ན། འདི་ནི་རྫོགས་རིམ་གྱི་སྐབས་སུ་ལམ་མཐོན་པོར་
གྱུར་པ་ན། ཕྱག་རྒྱ་ཆེན་པོའི་རྗེས་ཆགས་ཀྱི་དོན་དུ་བཤད་པ་ཡིན་ཏེ། འདི་ཚུལ་བཞིའི་སྦས་
དོན་ཡང་མ་ཡིན་ཏེ་མཐར་ཐུག་གོ །འདི་རྒྱུད་གཞན་ལས། ཕྱག་ཆེན་ཁོ་ནས་བདེ་བ་མ་
འཕེལ་ན། ལས་རྒྱ་ལ་བརྟེན་ནས་ཕྱག་ཆེན་གྱི་བདེ་བ་སྤེལ་བར་གསུངས་པ་དང་དོན་གཅིག་
ལ། རྣམ་དག་རབ་ཀྱི་མཐར་ཐུག་པ་དང༌། འཆར་ནུབ་སྤངས་པ་སོགས་བཤད་པས། བསྐྱེད་
རིམ་གྱི་སྐབས་ཡིད་ཀྱི་རྟོག་པའི་ཀུན་བརྟགས་ལས་སྤྲུལ་པའི་ལྷ་མོ་དང་སྦྱར་བའི་བདེ་བ་ཕྲ་
མོ་ཙམ་ལ་སྦྱོར་རྒྱུ་ག་ལ་ཡིན། འདི་ན་རི་བོ་ཚང་ཚིང་སོགས་ཀྱི་ཚིག་ལ་མེད་པའི་དགོན་པ་
ཆེན་པོ་ལ་སོགས་པའི་བཤད་པའང་མཛད་པས། འདུས་པ་ལ་སོགས་པ་རྒྱུད་གཞན་གྱི་ཚིག་
ལའང་མཐར་ཐུག་གི་བཤད་པ་མཛད་པ་ཡིན་ནོ། །འཕྲོས་པས་ཆོག་གོ །དེ་ལྟར་དཀྱིལ་
འཁོར་སྤྲུལ་པའི་རྗེས་སུ་ཕྱི་དབྱིབས་ཀྱི་ལྷ་རྒྱུ་རྡོ་རྗེའི་འཛིན་པ་ཡབ་ཡུམ་དང༌། མཁའ་ནང་
གི་ལྷ་ཚོགས་རྣམས་ཐབས་དང་ཤེས་རབ་ནང་རྗེས་ཆགས་ཀྱི་འདོད་པའི་ཡོན་ཏན་ལྔ་ལ་རོལ་
བའི་དབང་པོ་དང་ཡུལ་ཁ་སྦྱོར་དང༌། ཁ་སྦྱོར་དུ་གྱུར་པར་བསྒོམས་ནས་བདེ་བ་སྐུ་ཉམས་སུ་
བསྟར་བར་བསམ། ཁ་སྦྱོར་ཁ་སྦྱོར་ཞེས་ལན་གཉིས་སྨོས་པས་མང་པོའི་ཚིག་སྟོན་པ་ཡིན་ཏེ། 
ལྷ་ཡབ་ཡུམ་ཕན་ཚུན་གཟུགས་ལ་ལྟ་བའི་ཁ་སྦྱོར་གྱི་ལོངས་སྤྱོད་ནས། སྒྲ་དང་དྲི་དང་རོའི་ཁ་
སྦྱོར་གྱི་ལོངས་སྤྱོད་དང༌། འཁྱུད་པ་དང་འོ་བྱེད་ལ་སོགས་པ་རེག་བྱའི་ཁ་སྦྱོར་གྱི་ལོངས་སྤྱོད་
ཀྱི་བར་རོ། །རྡོ་རྗེ་ལུ་གུར་བརྒྱུད་དུ་བཅིངས་པ་ནི། ཕྱི་འཁྱུད་རྒྱ་ལ་བཤད་པའང་ཡོད་མོད་
ཀྱི། འདིར་ནི་དབང་པོ་གཉིས་མཉམ་པར་སྦྱར་བ་ལས། རྡོ་རྗེ་རྩ་དབུ་མའི་མས་སྣ་ཐབས་

དང་ཤེས་རབ་ཀྱི་རྡོ་རྗེ་དང༌། པདྨ་ལ་གནས་པ་དག་ཕན་ཚུན་གཅིག་གི་ནང་དུ་གཅིག་ཆུད་
པའི་ལུ་གུར་བརྒྱུད་དུ་བཅིངས་པ་ལྟ་བུར་གྱུར་པས། ཤེས་རབ་ཀྱི་རླུང་ཐབས་ཀྱི་དྷཱུ་ཏིའི་ནང་
དུ་ཆུད་པ་དང༌། ཐབས་ཀྱི་དེ་ཡང་ཤེས་རབ་ཀྱི་དེར་ཆུད་པས་གཏུམ་མོ་འབར་བས་དཀར་
ཆ་ཞུ་བའི་བདེ་བ་ཐོབ་པ་ཡུལ་དྲུག་ལས་ཆོས་ཁམས་ཀྱི་བདེ་བ་ནི་ལུ་གུར་བརྒྱུད་དུ་བཅིངས་
པའི་ལོངས་སྤྱོད་དོ། །དེ་ཡང་རྡོ་རྗེ་དང་པདྨའི་སྣ་རྩེ་གཉིས་ཀར་ལ་རྩ་རོ་རྐྱང་དབུས་མ་
གསུམ་ཀའི་ཆ་ཤས་གནས་པ་ལས། དབུ་མའི་སྣ་རྩེ་གཉིས་ཕྲད་པ་ན། རོ་རྐྱང་གི་སྣེ་གཉིས་
པོ་སྔར་རིང་པོར་ཡོད་པ་དེ། ཡར་ལྡོག་ནས་ཁ་ཅིག་དབུ་མར་ཆུད་ཟེར་ཡང༌། ལྕགས་ཀྱུ་ལྟར་
གུག་སྟེ་དབུ་མ་ལ་བརྟེན་ཞིང་ཁ་ཟུམ་པས། ལྕགས་སྒྲོག་གི་རྣམ་པར་གནས་ཞེས་ཐ་སྙད་
སྦྱོར་ཏེ། ལྕགས་ཐག་གི་ཨ་ལོང་འདྲ་བའི་དབྱིབས་སུ་གྱུར་པ་ནི་ལུ་གུ་བརྒྱུད་ཀྱི་དོན་ནོ། །དེ་
ལྟར་རྩའི་སྦྱོར་བས་ཕྱི་ནང་གི་ལྷ་རྣམས་ཐུགས་ལྷན་སྐྱེས་ཀྱི་བདེ་བས་ཁྱབ་པ་ན། ལྷ་ཐམས་
ཅད་དམ་རྒྱུ་རྡོར་འཛིན་གྱི་ཐུགས་ཀ་ནས་བདེ་བའི་མདངས་ལས་བྱུང་བའི་འོད་ཟེར་ལྕགས་
ཀྱུ་ལྟ་བུ་སྤྲོས། སེམས་ཅན་ཐམས་ཅད་བཀུག་སྟེ་མཁའ་ནང་དུ་བཅུག རྡོ་རྗེ་དཀྱིལ་འཁོར་
ཆེན་པོའི་སྒོ་བཞི་འབྱེད་པར་བྱེད་ཅིང་སྒོ་བཞི་ནས་སློབ་མ་འཇུག་པའི་ཚུལ་གྱིས་བཅུག་ནས། 
པདྨ་སྟེ་གཞལ་ཡས་ཁང་གི་ནང་གི་ས་གཞི་ལ་དེ་ཚེ་སེམས་ཅན་དེ་དག་བདེ་བ་དང་ཡིད་བདེ་
བ་ཐོབ་སྟེ། བུང་བ་འཁོར་བ་བཞིན་དུ་དཀྱིལ་འཁོར་གྱི་ལྷ་ཚོགས་མཐོང་བས་དགའ་བས་
རོལ་པར་གནས་པ་ལ་རྡོ་རྗེ་དཀྱིལ་འཁོར་གྱི་གཙོ་བོའི་བྱང་ཆུབ་ཀྱི་སེམས་ཀྱིས་དྲུད་པ་ནི་
ཡང་ཡང་བསྐོར་ཞིང་ཉེད་པའི་དོན་ཏེ། གནས་ལྔ་ལ་སོགས་པར་ཡང་ཡང་དབང་བསྐུར་བ་
ཉིད་དུ་བཞེད་པའི་ཕྱིར་རོ། །ཡང་ན་དྲུད་པ་ཞེས་པའི་ཚབ་ཏུ་འདྲུ་བ་ཞེས་འབྱུང་སྟེ། དཔེར་
ན་འབྲུ་རྣམས་བཀྲུ་བ་ན་ཤུན་པ་དག་པར་འགྱུར་བ་བཞིན་དབང་བསྐུར་བས་དག་པར་བྱེད་
པའི་དོན་ཡིན་ཏེ། རྡོ་རྗེ་མཁའ་འགྲོ་ལས། ཀུན་རྫོབ་རྒྱ་ཆེ་བསླུ་བ་ཡི། །དེ་བཞིན་དངོས་ཀུན་

འདྲུ་བ་ཉིད། །ཅེས་ཀུན་རྫོབ་ཤུན་པ་ལྟ་བུ་སེལ་བའི་དོན་དུ་བཤད་པ་དང་རིག་པ་མཚུངས་
པས་སོ། །དེ་ནི་རྒྱུ་རྡོ་རྗེ་འཛིན་པའི་མཛད་པ་དང་པོ་སེམས་ཅན་ལ་སྙིང་རྗེའི་དབང་བསྐུར་བ་
ཡིན་པ་གཞུང་ཚིག་འདི་དག་གིས་ཤིན་ཏུ་གསལ་བར་ཡང་བསྟན་ནོ། །འདིས་དཀྱིལ་འཁོར་
སྤྲུལ་ཞིང་འགྲོ་བ་ལ་དབང་བསྐུར་བ་འདི་མེད་པར་རྡོ་རྗེ་འཛིན་པ་ཡབ་ཡུམ་ཞུ་བ་ཙམ་ཞིག་
ལས་མི་སྟོན་ན། དེ་ནི་འོག་ཏུ་འཆད་འགྱུར་གྱི་ཚིག་རྣམས་ལ་གསལ་བར་ཚང་བའི་ཕྱིར་ཚིག་
དེ་སྙེད་ཅིག་ལྷག་པོར་བརྗོད་པ་དོན་མེད་དུ་ཐལ་བར་འགྱུར་རོ། །དེ་ནས་རིམ་བཞིན་ཞེས་
པ་ལ་རྭ་འགྱུར་ལས། དེ་ནས་ཆོ་གས་སྤྲོ་བར་བྱ། །ཞེས་འབྱུང་བ་ཤིན་ཏུ་ལེགས་ཏེ། དབང་
བསྐུར་བས་ཉོན་མོངས་པ་དང༌། ཤེས་བྱ་དང༌། སྙོམས་འཇུག་གི་སྒྲིབ་པ་གསུམ་དག སྐུ་དང་
གསུང་དང་ཐུགས་ཀྱི་ཡེ་ཤེས་ཡོངས་སུ་རྫོགས། དཔལ་འཁོར་ལོ་སྡོམ་པ་ཡབ་ཡུམ་གྱི་སྐུར་
གྱུར་པ་རྣམས་སྒོ་བཞི་ནས་རིམ་བཞིན་ཕྱིར་སྤྲོ་བར་བྱས་ཏེ། རང་རང་གི་སངས་རྒྱས་ཀྱི་ཞིང་
དུ་བྱོན་པར་བསམ་མོ། །
གཉིས་པ་རྗེས་ཆགས་ཀྱི་འཕྲིན་ལས་ནི། རྒྱུ་རྡོ་རྗེ་འཛིན་པ་དང་འབྲས་བུ་རྡོ་རྗེ་འཛིན་
པའི་ཏིང་ངེ་འཛིན་གྱི་མཚམས་སྦྱོར་བ་སྟེ། ལྕགས་ཀྱུ་ཉིད་ཀྱིས་དགུག་བྱ་སྟེ། །གཏུན་ཤིང་
གིས་ནི་བསྐྱོད་པར་བྱ། །འབིགས་པ་མདའ་ཡིས་མཉམ་སྦྱར་ཏེ། །དེ་ནས་རིག་མ་ཁུ་བར་
གྱུར། །ཞེས་པ་སྟེ། ཚིག་ཐ་མ་འདི་ལ་རྭ་འགྱུར་ལས། རིག་དང་ལྷན་ཅིག་ཞུ་བར་གྱུར། །
ཞེས་བཅོས་པ་ལེགས་སོ། །དེ་ལ་གོང་གིས། ཇི་ལྟར་བསྲུབ་དང་སྲུབ་པར་འགྱུར། །ཞེས་
པ་ལྕགས་ཀྱུ་ཞེས་པའི་ཐོག་མར་སྦྱར་ཞིང༌། ཇི་ལྟར་ཆོས་ཀྱི་སྐུར་གྱུར་པའོ། །ཞེས་པའང་ཁུ་
བར་གྱུར་ཞེས་པའི་འཇུག་ཏུ་སྦྱར་ཏེ། སྐབས་འདིར་ཚིག་རྐང་དྲུག་གོ །སླར་ཡང་རྒྱུ་རྡོ་རྗེ་
འཛིན་པ་ཡབ་ཡུམ་རྡོ་རྗེ་དང་པདྨ་ཕན་ཚུན་དུ་སྲུབ་པ་དང་སྲུབ་པའི་སྦྱོར་བ་བྱ་སྟེ། ཐབས་
ཤེས་གཉིས་ཀར་གྱིས་བསྲུབས་པ་ལས་སྔོན་བཞིན་རྩ་ལུ་གུར་བརྒྱུད་དུ་བཅིངས། ཐུགས་

ཀའི་འོད་ཟེར་དང་དགའ་བའི་སྒྲ་དབྱངས་ཀྱིས་བྱང་ཆུབ་ཀྱི་སེམས་སྒྲུབ་པའི་རྒྱུར་ཕྱོགས་
བཅུའི་དེ་བཞིན་གཤེགས་པ་འཁོར་དང་བཅས་པ་ཐམས་ཅད་འོད་ཟེར་ལྕགས་ཀྱུའི་ཚུལ་ཉིད་
ཀྱིས་བཀུག་པར་བྱས། དེ་རྣམས་སྐུ་ལ་ཞུགས་པས་བྱང་ཆུབ་ཀྱི་སེམས་སུ་ཞུ་བ་ནི། རེ་ཞིག་
བཅིངས་པས་གཏུན་ཤིང་གིས་བསྐྱོད་ཅིང་བརྡུང་བ་ལྟར། སྤྱི་བོ་ནས་ནོར་བུ་དང་ནོར་བུ་ནས་
སྤྱི་བོའི་བར་དུ་ཡར་མར་དུ་འགྲོ་འོང་བྱེད་པ་དང༌། དེ་ལྟར་ཡབ་ཡུམ་རྗེས་ཆགས་ཀྱི་མཛད་
པ་སྲུབ་པའི་སྦྱོར་བ་གཟིགས་པས། ནམ་མཁར་གནས་པའི་ན་ད་འམ། ཧཱུྃ་ཡིག་བདེ་བའི་ངོ་
བོར་གྱུར་ཏེ། འདོད་ཆགས་ཆེན་པོས་གདུལ་བའི་སེམས་ཅན་རྣམས་འདུལ་བའི་དོན་དུ་ཧེ་རུ་
ཀར་བཞེངས་པར་བཞེད་དེ། སྐར་མདའ་འཕོ་བའི་ཚུལ་གྱིས་ནམ་མཁའ་ནས་བྱོན་ཏེ། ཡབ་
ཀྱི་ཞལ་ལམ་སྤྱི་བོ་ནས་ཐོགས་མེད་དུ་འབིགས་པའི་ཚུལ་གྱིས་སྐུ་ལ་ཞུགས་ནས་ཐུགས་ཀར་
སངས་རྒྱས་ཀུན་འདུས་ཀྱི་ཐིག་ལེ་དང་འདྲེས། རྡོ་རྗེའི་ལམ་ནས་ཤེས་རབ་ཀྱི་ཆུ་སྐྱེས་སུ་
བབས་པ། ཡུམ་གྱི་སྐུ་ལའང་སངས་རྒྱས་རྣམས་ཞུགས་པ་ཞུ་བར་གྱུར་པའི་ཁུ་རྡུལ་མངལ་
གནས་སུ་ཕྱིན་པ་དང་འདྲེས་ཏེ། ཡབ་ཡུམ་གྱི་བྱང་ཆུབ་ཀྱི་སེམས་མཉམ་པར་སྦྱར་བར་གྱུར་
ལ། དེ་ནས་རིག་མ་དང་ལྷན་ཅིག་རྡོ་རྗེ་སེམས་དཔའ་ཉིད་ཀྱང་བྱང་ཆུབ་ཀྱི་སེམས་སུ་ཞུ་བར་
གྱུར་ཏེ། ཇི་ལྟར་ཆོས་ཀྱི་སྐུ་སྤྲོས་པ་དང་བྲལ་ཞིང་བདེ་བ་ཆེན་པོའི་རང་བཞིན་ཡིན་པ། དེ་
ལྟར་བདེ་སྟོང་བསྒོམ་པར་བྱ་ཞིང༌། ཆོས་ཀྱི་སྐུའམ་བདེ་བ་ཆེན་པོའི་སྐུ་ཡིན་པར་མོས་པ་ཡང་
བྱའོ། །དེ་དག་ནི་རྒྱུ་རྡོ་རྗེ་འཛིན་པའི་མཛད་པ་སྟེ་རྗེས་ཀྱི་བྱ་བ་ཡང་ཡིན་ལ། འབྲས་བུ་རྡོ་
རྗེ་འཛིན་པའི་རྒྱུའི་ཆོས་སམ་སྔོན་འགྲོ་ཡང་ཡིན་ནོ། །དཔལ་རྡོ་རྗེ་མཁའ་འགྲོ་ལས། ཤེས་
རབ་ཐབས་བཅས་མཉམ་སྦྱོར་བ། ཁ་སྦྱོར་ཞེས་ནི་བརྗོད་པ་ཡིན། །ཞེས་སོགས་གསུངས་པ། 
སྐབས་འདིའི་འགྲེལ་པ་འཁྲུལ་སྤོང་དུ་ལུང་དྲངས་པ་ལ་ཡང༌། སྔ་མ་བཞིན་དུ་གཞན་དེ་དག་
རྗེས་སུ་འཇུག་མོད་ཀྱང༌། གོང་ལྟར་ཡིན་ཏེ་རྒྱུད་དེ་ལས་དེ་ལྟར་གསུངས་པ་དེ་ནི་ལས་རྒྱའི་

ལམ་སྤྱི་ཁྱབ་ཀྱི་དབང་དུ་བྱས་ནས་གསུངས་པས། འདིར་བར་སྲིད་འཇུག་པ་སོགས་ལ་སྦྱོར་
དགོས་པ་དང་ཤིན་ཏུ་མི་འགྲིག་པར་སྣང་ངོ༌། །འདིའི་སྦྱང་བྱ་ནི། བར་དོའི་སེམས་ཅན་གང་
ཞིག་སྐྱེ་བ་ཉེ་བར་ལེན་པར་ཉེ་བ་ན། དེའི་ལས་ཀྱིས་བསྐུལ་ཏེ་ཕ་མ་འཁྲིག་སྦྱོར་ལ་འཇུག་
པ་ནི། སླར་ཡང་ཡབ་ཡུམ་རྗེས་ཆགས་མཛད་པས་སྦྱོང་ལ། ཕ་མའི་ཕུང་ཁམས་སྐྱེ་མཆེད་
ཐམས་ཅད་ཀྱི་དྭངས་མ་རྩ་གནས་ཀུན་ནས་གཡོས་ཏེ་ཤུགས་དང་སྦུབས་ཀྱི་གནས་སུ་འོང་བ་
ཡོད་པ་ནི། སངས་རྒྱས་ཐམས་ཅད་སྐུ་ལ་ཞུགས་ཏེ་བྱང་ཆུབ་ཀྱི་སེམས་སུ་ཞུ་བས་སྦྱོང༌། ཕ་
མའི་འཁྲིག་སྦྱོར་བར་སྲིད་ཀྱིས་མཐོང་བ་ན། སྲེད་པས་བྱིན་གྱིས་བརླབས་ཏེ་སྐྱེ་བ་ལེན་ནུས་
སུ་སོང༌། ཕའི་ལུས་ལ་ཞུགས་ཙམ་ན་འཁྲིག་སྦྱོར་མ་མཐོང་བས་སེམས་འཁྲུགས་པའི་རྐྱེན་
གྱིས་བར་སྲིད་ཞིག །དེ་མ་ཐག་ཏུ་ཕའི་ཐིག་ལེ་སྦུབས་སུ་འོངས་པ་དང་དེ་འདྲེས་པ་ནི། ན་
དས་འགྲོ་དོན་གྱི་ཐུགས་བསྐྱེད་དེ་ཡབ་ཀྱི་སྐུ་ལ་ཞུགས་ནས། ཐུགས་ཀར་བྱང་སེམས་དང་
འདྲེས་པར་བསྒོམས་པས་སྦྱོང༌། དེ་ནས་བྱང་ཆུབ་ཀྱི་སེམས་མངལ་གནས་སུ་མའི་ཐིག་ལེ་
དང་འདྲེས་པ་ན། ཕོ་མོ་གཉིས་ཀས་རྣམ་རྟོག་རགས་པ་འགགས་པའི་ལྷན་སྐྱེས་མྱོང་བ་ནི། 
བྱང་ཆུབ་ཀྱི་སེམས་འདྲེས་པ་ན་ཡབ་ཡུམ་གཉིས་ཀར་ཞུ་བས་སྦྱོང༌། དེ་རྗེས་མངལ་དུ་དཀར་
དམར་སེམས་གསུམ་རོ་གཅིག་ཏུ་འདྲེས་པ་ཟླ་བ་གཅིག་ཏུ་བརྒྱལ་བ་ལྟར་དྲན་མེད་རྟོག་མེད་
དུ་གནས་པ་ནི། ཐིག་ལེའི་གོང་བུ་ལ་ཆོས་སྐུའི་ང་རྒྱལ་བྱེད་པས་སྦྱོང་ངོ༌། །སྦྱངས་འབྲས་
དང་སྦྱར་ན། རྒྱུ་རྡོ་རྗེ་འཛིན་པ་ལོངས་སྐུ་ཡབ་ཡུམ་སྤྲུལ་པའི་སྐུ་སྤྲུལ་བར་བཞེད་དེ། འཁོར་
གྱི་དབུས་སུ་རྗེས་ཆགས་ཀྱི་སྤྱོད་པ་སྟོན་པར་མཛད་ལ། སངས་རྒྱས་ཐམས་ཅད་ཀྱི་བྱིན་
རླབས་དང་ཐུགས་རྗེ་བདག་ཉིད་ལ་བསྡུ་ཞིང༌། སྤྲུལ་སྐུའི་ཐུན་མོང་མ་ཡིན་པའི་རྒྱུ་ན་ད་སྐུ་ལ་
ཞུགས་པའི་མཚོན་དོན། ཆེད་དུ་བྱ་བའི་གདུལ་བྱ་ལ་ཐུགས་རྗེ་ཡོངས་སུ་བསྐྱེད་ནས། འཁོར་
གྱི་མཐོང་སྣང་ལ་འདོད་ཆགས་ཆེན་པོའི་ཏིང་ངེ་འཛིན་ལ་མཉམ་པར་འཇོག་པའི་ཚུལ་སྟོན་

པ་དེ་ལམ་དུ་བྱེད་པ་ཡིན་ནོ། །རྫོགས་རིམ་གྱི་སྨིན་བྱེད་དུ་ཇི་ལྟར་འགྱུར་ཚུལ་ནི། ཡབ་ཡུམ་
སྙོམས་པར་འཇུག་པ་ནི་འོག་སྒོ་ཆགས་ཅན་གྱི་ལམ་མམ། སྟེང་སྒོ་ཆགས་བྲལ་ལ་བརྟེན་པ་
ཡིན་ཡང་རུང་སྟེ། དབུ་མའི་ནང་དུ་ཡེ་ཤེས་ཀྱི་གཏུམ་མོ་འབར་ཞིང༌། ཧཾ་ཡིག་ཞུ་བའི་འབར་
འཛག་མཆོག་ཏུ་གྱུར་པ་དེ་མཚོན། སངས་རྒྱས་ཐམས་ཅད་ཞུགས་པ་ནི་ཕུང་ཁམས་སྐྱེ་མཆེད་
ཀྱི་དྭངས་མ། བདུན་ཁྲི་ཉིས་སྟོང་གི་རྩ་གནས་ཐམས་ཅད་ནས་ཕྲ་རགས་ཀྱི་ཐིག་ལེར་ཞུ་བའི་
བདེ་བ་མཚོན་ནོ། །ན་ད་ཞུགས་པ་ནས་ཐིག་ལེ་ཁ་སྦྱོར་དུ་གྱུར་པའི་བར་ནི་ཞུ་བདེ་དེས་དོན་
དམ་གྱི་ཡེ་ཤེས་གསལ་བར་རྟོགས་པ་མཚོན། ཡབ་ཡུམ་གྱི་སྐུ་ཞུ་བ་ནི་ལུས་ངག་ཡིད་གསུམ་
གྱི་རྣམ་རྟོག་འགགས་པ་མཚོན། ཐིག་ལེའི་གོང་བུ་གཅིག་ཏུ་གྱུར་པ་ནི་ཞུ་བདེ་འགྱུར་མེད་
ཐོབ་པ་མཚོན་ནོ། །
གཉིས་པ་འབྲས་བུ་རྡོ་རྗེ་འཛིན་པར་བཞེངས་པ་བྱིན་རླབས་དང་བཅས་པ་ལ། ཞུ་བ་
གླུས་བསྐུལ་བ། ཐིག་ལེ་ལས་བཞེངས་པ། འབྲས་བུ་ཧེ་རུ་ཀའི་སྐུ་གྲུབ་པ། དེ་ཉིད་སྔགས་
ཀྱི་བྱིན་གྱིས་བརླབ་པ་སྟེ་བཞིའོ། །དང་པོ་ནི། སངས་རྒྱས་ཐམས་ཅད་འདུས་པ་ཡིས། །མྱུར་
བ་ཉིད་དུ་བདག་ལ་བསྐུལ། །ཨོཾ་མ་ཧཱ་སུ་ཁ་བཛྲ་ས་ཏྭ་ཛཿཧཱུཾ་བཾ་ཧོཿསུ་ར་ཏ་སྟྭཾ་དྲྀ་ཤྱ་ཧོཿ ཞེས་
པ་སྟེ། དེ་ཡང་ཕྱོགས་བཅུའི་སངས་རྒྱས་མཐའ་ཡས་པ་འདུས་ཏེ་བྱོན་པ་དང༌། ཐིག་ལེ་ལས་
ཀྱང་སངས་རྒྱས་ཡབ་ཡུམ་དཔག་ཏུ་མེད་པ་སྤྲུལ་ཏེ། དེ་ཐམས་ཅད་ཚོགས་པ་གཅིག་ཏུ་
འདྲེས་པ་ན་སྔར་ཆགས་བྲལ་གྱི་རྣམ་པ་ཐམས་ཅད་ཀྱང་ཆགས་ཆེན་གྱི་ཚུལ་དུ་གྱུར་ཏེ་སངས་
རྒྱས་ཐམས་ཅད་འདུས་པས་ཕྱོགས་བཅུ་ནས་བསྐོར་ནས། མྱུར་བ་ཉིད་དུ་བདག་ཉིད་ཆོས་
སྐུ་སྟོང་པའི་ངོ་བོ་ཐིག་ལེའི་གཟུགས་སུ་བཞུགས་པ་ལ། སེམས་ཅན་གྱི་དོན་མཛད་པའི་དོན་
དུ་སྔགས་ཀྱིས་བསྐུལ་མ་གདབ་པར་བྱའོ། །དེ་ཡང་འདི་ལྟར། ཨོཾ་ནི་སྐུ་རྡོ་རྗེའོ། །མ་ཧཱ་སུ་
ཁ་ནི་བདེ་བ་ཆེན་པོའོ། །བཛྲ་ནི་རྡོ་རྗེ་སྟེ་སྟོང་པ་ཉིད། ས་ཏྭ་ནི་སེམས་དཔའ་སྟེ་ཡེ་ཤེས་སོ། །

 དཔལ་སངས་རྒྱས་མཉམ་སྦྱོར་ལས་ཀྱང༌། རྡོ་རྗེ་སྟོང་པ་ཉིད་དུ་འདོད། །སེམས་དཔའ་ཡེ་
ཤེས་ཙམ་ཉིད་དེ། །ཞེས་སོ། །ཛཿཧཱུཾ་བཾ་ཧོཿནི་དགུག་གཞུག་བཅིངས་མཉེས་ཀྱི་ས་བོན་ཏེ། དེ་
དག་གི་བྱེད་པ་པོ་ཚད་མེད་པ་བཞིའི་སྒོ་ནས་ཐུགས་དམ་བསྐུལ་བའོ། །སུ་ར་ཏ་སྟྭཾ་ནི་ཤིན་ཏུ་
དགྱེས་པ་ཁྱོད་ཅེས་པ་སྟེ། རྟག་ཏུ་སེམས་ཅན་གྱི་དོན་ལའོ། །དྲྀ་ཤྱ་ཧོཿནི་གཟིགས་ཤིག་པ་
སྟེ། ཧེ་རུ་ཀའི་སྐུར་བཞེངས་ནས་སེམས་ཅན་གྱི་དོན་ལ་གཟིགས་པར་བསྐུལ་བའོ། །དེ་ལྟར་
བསྐུལ་ནས་སྐུལ་བ་པོ་རྣམས་ཐིག་ལེ་ཉིད་ལ་ཐིམ་པར་བསམ་མོ། །
འདིའི་སྦྱང་བྱ་ནི་མངལ་དུ་དཀར་དམར་སེམས་གསུམ་རོ་གཅིག་ཏུ་འདྲེས་པའི་གོང་
བུ་ལ་མངལ་གནས་ཀྱི་འབྱུང་བ་ལྔས་གྲོགས་བྱེད་པ་དེ་རང་བཞིན་གྱི་གནས་ནས་བྱོན་པའི་
སངས་རྒྱས་རྣམས་ཀྱིས་བསྐུལ་བས་སྦྱོང༌། དེ་ལྟར་གྲོགས་བྱས་པས་གོང་བུ་དེ་ཉིད་ཀྱི་ཚོགས་
པ་ན་གནས་པའི་འབྱུང་བ་ལྔའི་སྟོབས་གོང་འཕེལ་དུ་འགྲོ་བ་དེ། ཐིག་ལེ་ལས་བྱུང་བའི་ལྷས་
བསྐུལ་པས་སྦྱོང༌། སྐུལ་བྱེད་རྣམས་ཐིམ་པ་ནི། ཕུང་ཁམས་སྐྱེ་མཆེད་ཀྱི་ཆ་ཤས་ཕྲ་མོ་རིམ་
གྱིས་འཕེལ་བ་མཚོན་ནོ། །སྦྱངས་འབྲས་ནི། ཕྱོགས་བཅུའི་སངས་རྒྱས་རྣམས་འདུས་པ་ནི་
སྔོན་གྱི་སྨོན་ལམ་གྱི་སྟོབས་མཚོན་པ་དང༌། ཐིག་ལེ་ལས་སྤྲོས་པའི་སངས་རྒྱས་ནི་སྐབས་
དེ་ཉིད་ཀྱི་ཚད་མེད་བཞི་དང་ཐབས་མཁས་ཀྱིས་བསྐུལ་ནས། ཧེ་རུ་ཀའི་སྐུར་བཞེངས་པ་
ལ་མངོན་དུ་ཕྱོགས་པ་ལམ་དུ་བྱེད་དོ། །རྫོགས་རིམ་གྱི་སྐབས་དང་སྦྱོར་བ་ནི་ཕུང་ཁམས་སྐྱེ་
མཆེད་རྩ་རླུང་ཐིག་ལེ་དྭངས་མ་འཕེལ་བས། སྣ་ཚོགས་པའི་དཀྱིལ་འཁོར་སྤྲོ་བ་འབྱུང་དུ་
རུང་བའི་སྐབས་དེ་སྨིན་པར་བྱེད་པའོ། །
གཉིས་པ་ནི། འདི་ཡིས་བསྐུལ་བ་ཙམ་གྱིས་ནི། །འཇིག་རྟེན་ཁམས་ཀྱི་བདེ་བ་སྩོལ། །
ཇི་ལྟར་སྐྱེས་པའི་རིམ་པ་བཞིན། །གཉུག་མའི་སྔགས་ལས་བྱུང་གྱུར་ཏེ། །ཁུ་བའི་གཟུགས་
ལས་རྡོ་རྗེ་ཅན། །དེ་ནས་ཨཾ་ཧཱུཾ་གཉིས་ལས་བཞེངས། །ཞེས་འབྱུང་བས་ཨཾ་ཧཱུཾ་གཉིས་ཞེས་

པ་ཡན་ཆད་དོ། །གོང་དུ་སྨོས་པའི་ཏིང་ངེ་འཛིན་དང་སྔགས་འདི་ཡིས་བསྐུལ་བ་ཙམ་གྱིས་
ནི། འཇིག་རྟེན་ཁམས་ཀྱི་སེམས་ཅན་ཐམས་ཅད་ལ་བདེ་བ་སྩོལ་བའི་ཕྱིར། འབྲས་བུ་ཧེ་
རུ་ཀར་བཞེངས་དགོས་པའོ། །འགྱུར་གཞན་ལས། བདེ་བའི་བདག་ཅེས་པ་ལྟར་ན་བདེ་
བའི་བདག་པོ་རྡོ་རྗེ་སེམས་དཔའ་ཞུ་བ་དེའོ། །སྐྱེ་བའི་རིམ་པ་ཉིད་ཅེས་པ་ལ་འགྱུར་གཞན་
ལས་བསྐྱེད་པའི་རིམ་པ་ཞེས་པ་འབྱུང་མོད། དེ་ཡང་ལུས་བསྐྱེད་པའི་རིམ་པ་ཞེས་པའི་དོན་
དུ་འཆད་དགོས་པས་དོན་ནི་གཅིག་གོ །ཇི་ལྟར་ལུས་མངལ་ནང་དུ་གོང་ནས་གོང་དུ་འཕེལ་
ཞིང་སྐྱེ་བའི་རིམ་པ་བཞིན་གཉུག་མ་གདོད་ནས་གྲུབ་པའི་སྔགས་ཨཾ་དང་ཧཱུཾ་བྱུང་བར་གྱུར་
ཏོ། །འདིའི་རྭ་འགྱུར་ལས། གཉུག་མའི་གསང་སྔགས་རང་བྱུང་གྱུར། །ཞེས་འབྱུང་བ་ལེགས་
ཏེ། དཀྱུས་ཀྱི་སྔགས་ལས་ཞེས་པ་ཅུང་ཟད་འགྱུར་མ་དག་གོ །དེ་ནི་ཧཱུཾ་ཆ་ལྔ་པ་དང༌། ཨཾ་ཆ་
ལྔ་པ་སྟེ་བཅུ་པོ་མངལ་གྱི་གནས་སྐབས་བཅུའམ་ཟླ་བ་བཅུ་དག་པའོ། །དེའི་ཕྱིར་དེ་ལ་སྐྱེ་
བའི་རིམ་པ་བཞིན་ཞེས་བྱའོ། །དེ་ཡང་ཇི་ལྟར་བཞེངས་ན། ཁུ་བའི་གཟུགས་ལས་དེ་ནས་
ཏེ་དེའི་རྗེས་སུ་ཡི་གེ་ཨཾ་དམར་པོ་དང༌། ཧཱུཾ་སྔོན་པོའི་རྣམ་པ་གཉིས་སུ་གྱུར་པ་འོད་ཟེར་རབ་
ཏུ་འབར་བའོ། །དེ་གཉིས་ལ་གཉུག་མའི་སྔགས་ཞེས་བྱ་བ་ཅི་སྙམ་ན། དོན་དམ་པར་གདོད་
མའི་ཐབས་ཤེས་ཀྱི་ངོ་བོ་ཡིན་པ་དང༌། ཀུན་རྫོབ་རྣམ་པའི་ཚུལ་གྱིས་ན། ལུས་གྲུབ་ཙམ་ཉིད་
ནས་ལྟེ་བའི་གཏུམ་མོ་ཨཾ་དང༌། སྙིང་གའི་དཔྱིད་ཧཱུཾ་ཡང་གྲུབ་པས་གཉུག་མའམ། གདོད་མའི་
ས་བོན་ནོ། །སྦྱངས་བྱ་ནི་མངལ་གྱི་ཟླ་བ་བཅུ་དང༌། སྦྱངས་འབྲས་ནི་ས་བཅུ་རྫོགས་པའི་
བྱང་ཆུབ་སེམས་དཔའ་སྐྱེ་བ་ཐ་མ་པའི་ཚུལ་དང༌། སྨིན་བྱེད་ནི་འབྱུང་བ་ལྔ་དང་ཕུང་པོ་ལྔ་
ཐིམ་པའི་ཡེ་ཤེས་ཀྱིའོ། །འདི་ལ་ཕྱག་མཚན་བསྐྱེད་དེ་ཆོ་ག་གསུམ་བསྐྱེད་བྱེད་པའང་བྱུང་
བ་གཞན་གྱིས་ཁ་འགེངས་ན། དེ་དང་མངོན་བྱང་ལྔ་བསྐྱེད་སོགས་གཞན་ཡང་འབྱུང་དུ་རུང་
མོད་ཀྱི། འདིར་མ་བཤད་པ་ཉིད་མི་དགོས་པའི་སྒྲུབ་བྱེད་དོ། །

གསུམ་པ་ནི། གཉིས་ལས་རྡོ་རྗེ་ཅན་བཞེངས་ཏེ་ཞེས་གཞུང་སྔ་མའི་འཕྲོས་ལ་མཚམས་
སྦྱར་ཏེ། ཁ་དོག་སྔོན་པོ་འཇིགས་པ་པོ། །དམར་པོ་འོད་ཀྱི་དཀྱིལ་འཁོར་འབར། །ཞལ་
བཞི་པ་སྟེ་འཇིགས་པ་ཅན། དྲུག་གཉིས་ཕྱག་གིས་རྣམ་པར་བརྒྱན། །དཀར་བཟློག་ཨུ་མའི་
བདག་པོ་མནན། །ཉིན་མོའི་དབང་ཕྱུག་གདན་དུ་བཏིང༌། །རྩ་བའི་ཞལ་ནི་ནག་པོ་དང༌། །
གཡས་པ་ཀུན་ད་ལྟ་བུ་སྟེ། གཡོན་པ་དམར་པོ་འཇིགས་ཆེན་པོ། །ནུབ་ནི་གསེར་དུ་འབར་
བའོ། །སྔར་གྱི་ལག་ཆར་ཡང་དག་ལྡན། །སྤྱན་གསུམ་གྱིས་ཀྱང་རྣམ་པར་མཛེས། ཁྲོ་བ་དང་
བཅས་བཞད་པའི་ཞལ། གཡས་བརྐྱང་པ་ཡི་ཞབས་ཀྱིས་བཞུགས། །དེ་ཡི་ཤེས་རབ་ཕག་
མོ་ནི། །དམར་མོ་ཁ་དོག་ཆེར་འབར་བ། །ཞལ་གཅིག་ཕྱག་གཉིས་རྣམ་པར་མཛེས། །རྡོ་རྗེ་
དང་ནི་མི་ཐོད་འཆང༌། ཞེས་སོ། །དེ་ཡང་ས་བོན་དེ་གཉིས་ཡོངས་སུ་གྱུར་པ་ལས་རྡོ་རྗེ་ཅན་
ཏེ་རྡོ་རྗེའི་རིགས་ཐམས་ཅད་ཀྱི་བདག་པོ་དཔལ་ཧེ་རུ་ཀའི་སྐུར་བཞེངས་པ་ནི། ཁ་དོག་སྔོན་
པོ་ཁྲོ་བོའི་ཆ་བྱད་དུ་མ་དང་ལྡན་པས་རབ་ཏུ་འཇིགས་པ་པོ། སྐུ་ལས་རབ་ཏུ་འབར་བའི་མེའི་
འོད་ཀྱི་དཀྱིལ་འཁོར་དམར་པོ་འཕྲོ་བ། ཞལ་བཞི་པ་སྟེ་བཞི་ཀར་ཡང་མཆེ་བ་གཙིགས་པ་
དང༌། སྤྱན་གསུམ་སྡང་མིག་ཏུ་གཟིགས་པ་དང༌། ཁྲོ་གཉེར་ལ་སོགས་པ་རབ་ཏུ་འཇིགས་
པའི་རྣམ་འགྱུར་ཅན་ནོ། །འཁོར་ལོ་སྡོམ་པའི་ཞལ་བཞི་ལ་ཞི་ཁྲོ་ཆགས་པ་སོགས་ཉམས་མི་
འདྲ་བ་ཐ་དད་དུ་བྱེད་པའི་སྐབས་ཀྱང་གཞན་དང་གཞན་ལ་ཡོད་མོད་ཀྱི། འདིར་ནི་གཞུང་
ཚིག་འདིས་ཉམས་མཚུངས་པར་བསྟན་ཏོ། །ཕྱག་ནི་དྲུག་གཉིས་ཏེ་བཅུ་གཉིས་ཀྱི་སྐུ་ལུས་
རྣམ་པར་བརྒྱན་ལ། ཞབས་གཉིས་ཀྱི་འོག་ཏུ་ལྷ་མོ་ཨུ་མ་དཀའ་བཟློག་མ་དང་ཨུ་མའི་བདག་
པོ་དབང་ཕྱུག་ཆེན་པོ་སྟེ། དེ་ཉིད་ཁྲོས་པའི་ཚུལ་ཅན་འཇིགས་བྱེད་ཆེན་པོ་མནན་པ། ཉིན་
མོར་བྱེད་པའི་དབང་ཕྱུག་ཉི་མའི་དཀྱིལ་འཁོར་གདན་དུ་བཏིང་ཞིང༌། ཞལ་བཞི་ལས་རྩ་
བའི་ཞལ་ནི་ནག་པོ་ཁྲོ་ཞིང་བཞད་པའི་ཉམས་དང་ལྡན་པའོ། །ལུགས་འདི་དག་ཏུ་འབྱུང་བ་

ཁམས་དྲུག་གི་ཁ་དོག་ངེས་ཅན་དུ་བརྩི་མི་དགོས་པས། ཁ་དོག་སྔོན་པོ་དང་ནག་པོ་དག་པ་
གཅིག་པར་བརྗོད་པའི་དབང་དུ་བྱས་ནས། སྐུ་ལུས་སྔོ་བ་དང་རྩ་ཞལ་ནག་པ་ཞེས་འབྱུང་
ཡང་དོན་གཅིག་ལ་འདུ་སྟེ། མདུན་གྱི་ཞལ་ནག་པ་ནི་གཤིན་རྗེ་དང་སྲིན་པོ་དང་ལྷ་མིན་
དང་ས་བདག་འདུལ་བར་བྱེད་པའོ། །ཞལ་གཡས་པ་མེ་ཏོག་ཀུནྡ་ལྟར་དཀར་བ་སྟེ། ཆུ་ལྷ་
དང་ཚངས་མ་འདུལ་བར་མཛད་པའོ། གཡོན་གྱི་ཞལ་དམར་པོ་ནི། །ཉི་མའི་འོད་ལྟར་གཟི་
བརྗིད་འབར་བས་ཁམས་གསུམ་སྲེག་གོ་སྙམ་འཇིགས་པ་ཆེན་པོར་བྱེད་པ་སྟེ། མེ་ལྷ་དང་
བརྒྱ་བྱིན་འདུལ་བར་བྱེད་པའོ། །ནུབ་དང་རྒྱབ་ཀྱི་ཞལ་ནི་གསེར་ལྟར་རབ་ཏུ་འབར་བ་སྟེ། 
ནོར་སྦྱིན་དང་དབང་ལྡན་འཇོམས་པར་བྱེད་པའོ། །ཕྱག་བཅུ་གཉིས་ལས་དང་པོ་གཉིས་
ཀྱིས་ཕྱག་མཚན། རྒྱུ་རྡོ་རྗེ་འཛིན་པའི་སྐབས་དང༌། གཞན་རྣམས་ཀྱི་ཕྱག་མཚན་མཆོད་
བརྗོད་ཀྱི་སྐབས་སུ་གསལ་ཏེ། སྔར་གྱི་གཞུང་ཚིག་ཏུ་བཤད་ཟིན་པའི་ལག་ཆ་སྟེ་ཕྱག་མཚན་
དུ་ཡང་དག་པར་ལྡན་པའོ། །དེ་ཡང་གཡས་ཀྱི་དང་པོ་ན་ཁྲོ་བོའི་རྡོ་རྗེ་རྩེ་ལྔ་པ་དང༌། གཡོན་
གྱི་དང་པོ་ན་རྡོ་རྗེ་དེས་མཚན་པའི་དྲིལ་བུ་འཆང་བ་སྟེ། དེ་གཉིས་ནི་བརྒྱ་བྱིན་དང༌། དེའི་
ཆུང་མ་བདེ་སོགས་མའི་ལག་ཆ་ཕྲོགས་པའམ་ལྷ་དེ་དག་འདུལ་བའོ། །གཉིས་པ་གཉིས་
ཀྱིས་གླང་པོ་ཆེའི་པགས་པ་གསར་པ་ཁྲག་དང་བཅས་པ་མགོ་གཡས་དང༌། སྤུ་ཕྱིར་བསྟན་
པའི་རྐང་ལག་གཡོན་པ་གཉིས་ནས་བཟུང་ཞིང་སྐུ་ལ་མ་རེག་པར་བརྒྱངས་པ་སྟེ། འདི་ལ་
ཕལ་ཆེར་དག་ཕྱག་གཉིས་ཀྱི་སྡིགས་འཛུབ་སྨིན་མཚམས་ཀྱི་ཐད་ཙམ་ཞེས་འདོད་ཀྱང་ངེས་
པ་མེད་དོ། །དེ་ནི་ཚོགས་ཀྱི་བདག་པོ་བཅོམས་པས་མ་ལུས་པའི་བགེགས་དང་ལོག་པར་
འདྲེན་པ་ཐམས་ཅད་བཅོམས་པའོ། །གཡས་ཀྱི་གསུམ་པ་ན་ཌཱ་མ་རུ་ནི་དྲ་བ་ཅན་ལ་སོགས་
པ་ཇི་ལྟར་འོས་པ་སྟེ། མ་མོ་དང་སྲིན་མོ་ཐམས་ཅད་རང་དབང་མེད་པར་དབང་དུ་བསྡུས་ཏེ། 
རོལ་རྩེད་བྱར་གཞུག་པའི་དོན་ནོ། །གཡོན་གྱི་གསུམ་པའི་ཁ་ཊྭཱཾ་ག་ནི་དབྱུག་པ་དཀར་པོ་

སྟེང་སྦོམ་ཞིང་རྩ་བ་ཕྲ་བ། རྩ་བར་རྡོ་རྗེ་རྩེ་གཅིག་པ་ཕྱེད་པས་བརྒྱན་པ། དབྱུག་པའི་རྩེ་མོར་
བུམ་པ་དང༌། དེའི་སྟེང་དུ་སྣ་ཚོགས་རྡོ་རྗེ་དང༌། དེ་ལ་གནས་པའི་མི་མགོ་རློན་པ་དང༌། རྙིང་
པ་དང༌། ཐོད་རིལ་སྐམ་པོ་རྣམས་བརྩེགས་པ། རྩེ་མོར་རྡོ་རྗེ་རྩེ་ལྔ་པ་ཡོངས་རྫོགས་སམ་ཕྱེད་
པས་མཚན་པ། སྣ་ཚོགས་རྡོ་རྗེའམ་བུམ་པའི་མགུལ་ནས་འཐོན་པའི་དྲིལ་བུ་གཡེར་ཁ་དང༌། 
བ་དན་དཔྱངས་པ་ནི་ཁ་ཊྭཱཾ་ག་རྒྱས་པ་ཡིན་ལ། ཐོད་པ་སྐམ་རློན་གཉིས་དང༌། མི་མགོ་གཅིག་
པ་དང༌། བུམ་པའི་གཟུགས་ཀྱང་སྤངས་པ་སོགས་རྒྱས་བསྡུས་སྣ་ཚོགས་པ་ཡོད་དོ། །མངོན་
བརྗོད་བླ་མའི་ལེའུ་དགུ་པ་ལས། མཆོད་ཕྱིར་ཐོགས་དང་འབྲེལ་བའི་རྡོ་རྗེ་ཁ་ཊཱཾ་ག་སྟེང་དུ་
རྩེ་མོ་ལྔ་པའི་རྡོ་རྗེ་རབ་ཏུ་འཇིགས་པ། རྡོ་རྗེ་དྲིལ་བུ་རབ་ཏུ་འཕྱང་ཞིང་སྣ་ཚོགས་པའི་བ་དན་
རབ་ཏུ་དཔྱངས་པ། དབུས་སུ་སྣ་ཚོགས་རྡོ་རྗེས་མཚན་པ། འོག་ཏུ་རྡོ་རྗེ་རྩེ་གཅིག་པ། ཞེས་
གསུངས་པས། རྡོ་རྗེས་མཚན་པའི་དྲིལ་བུ་དཔྱངས་པ་དང༌། མཆོད་ཕྱིར་ཐོགས་དང་འབྲེལ་
བར་བཤད་པ་ནི། སྤྱིར་མཉམ་སྦྱོར་སོགས་གཞན་མང་པོ་ལས་འབྱུང་ཡང༌། འཁོར་ལོ་བདེ་
མཆོག་གི་མངོན་རྟོགས་ཐམས་ཅད་ལ་ཁྱབ་བྱེད་མིན་པས་འདིར་ནི་མི་དགོས་ལ། ལྷག་མ་
མཚན་ཉིད་དེ་རྣམས་ཚང་བ་ཡིན་ན་འདིའི་དྲིལ་བུ་ནི་དྲིལ་བུ་གཡེར་ཁ་སྟེ། བ་ལང་གི་རྒྱན་
གྱི་དྲིལ་བུ་བཞིན་དུ་རི་མོ་དང་མཚན་མ་སྤངས་ཤིང༌། འཆང་བཟུང་མེད་པའི་ཁོག་པ་ལྕེ་དང་
བཅས་པ་ཙམ་སྟེ། དྲིལ་བུ་དང་གཡེར་ཁ་སོ་སོར་དགོས་པ་མ་ཡིན་ནོ། །དེ་ཡང་ཁ་ཊྭཱཾ་གས་
གདུག་པ་ཅན་ཐམས་ཅད་ཕྱེ་མར་བྱེད་ཅིང་ཐལ་བར་གྱུར་བ། དྲིལ་བུ་གཡེར་ཁའི་སྒྲས་སླར་
ཡང་གསོ་བར་བྱེད་པ་ཡིན་པར་བཤད་ཅིང༌། གདུག་པའི་གཤིན་རྗེ་ཐམས་ཅད་འཇོམས་
པར་མཛད་པའི་ཕྱག་མཚན་ནོ། །གཡས་ཀྱི་བཞི་པ་རྡོ་རྗེས་མཚན་པའི་དགྲ་སྟ་ནི། རེངས་
བྱེད་དགྲ་སྟ་ཅན་གྱི་མཚོན་ཆ་ཕྲོགས་པའམ། ས་འོག་གི་ལྷ་མིན་རྣམས་འདུལ་བའོ། །གཡོན་
གྱི་བཞི་པ་རྡོ་རྗེས་མཚན་པའི་ཞགས་པ་ནག་པོ་ནི། གཤིན་རྗེ་རྣམས་ཀྱི་དུས་ཀྱི་ཞགས་པ་

ཕྲོགས་པའམ། ཀླུའི་རྒྱལ་པོ་རྣམས་དབང་མེད་དུ་ཞགས་པའི་གཟུགས་སུ་བྱས་པའོ། །
གཡས་ཀྱི་ལྔ་པ་ན་མདུང་རྩེ་གསུམ་པ་ནི། དབུས་ཀྱི་རྭ་མདུང་སོ་ཟུར་བཞི་པའམ་རིལ་
མོ། གཡས་གཡོན་གྱི་རྭ་གཉིས་རྩ་བ་ཅུང་ཟད་འཁྱིལ་བ་དཔུང་པར་གྲགས་པ་དང༌། རྩེ་མོ་
རང་རང་གི་ཐད་ཀར་{མ་གུག་[མགུག་]པར་བརྒྱད་པ་ཟུར་བཞི་པ་རྣོ་བའོ། །རྩེ་གསུམ་
ལེབ་ཆགས་སུ་འདོད་པ་ནི། འཕགས་ཡུལ་ན་སྤྱོད་པའི་རྩེ་གསུམ་ཇི་ལྟར་ཡིན་མ་ཤེས་ཤིང་
བོད་ཀྱི་ཀུན་ཏུ་རྒྱུ་རལ་པ་ཅན་འགའ་ཞིག་གི་ལག་ཆའམ། ཐུག་ལྕགས་འགའ་ཞིག་མཐོང་སྟེ་
བཤད་པ་བྱེད་པར་ཟད་དོ། །ཏྲི་ཤཱུ་ལ་ནི་དབང་ཕྱུག་ཆེན་པོ་དང༌། དུས་མཚན་ཙནྚི་ཀཱ་གཉིས་
ཀའི་ལག་ཆའི་གཙོ་བོ་ཡིན་པས་དེ་དག་ཕྲོགས་ཤིང་དེ་འཇོམས་པའི་དོན་ནོ། །གཡོན་གྱི་ལྔ་
པ་ན་ཐོད་པ་ཁྲག་གིས་གང་བ་ནི་ཙ་མུཎ་ཊཱི་ལ་སོགས་པ་སྲིན་པོའི་བུ་མོ་མཁའ་འགྲོ་མ་རྣམས་
ཀྱི་ལག་ཆ་སྟེ། དེ་དག་འདུལ་བའི་དོན་དང༌། གཡས་ཀྱི་དྲུག་པའི་གྲི་གུག་ནག་པོ་ཆེན་པོ་དང་
སྲིན་པོ་ཐམས་ཅད་འདུལ་བའི་དོན་དང༌། གཡོན་གྱི་དྲུག་པ་ཚངས་པའི་མགོ་བོ་བསྣམས་
པ་ནི། སྟེང་གི་ལྷ་ཐམས་ཅད་བཏུལ་བ་མཚོན་པའོ། །ཚངས་པའི་མགོ་བོ་ནི་གདོང་བཞི་པ་
མགུལ་དང་བཅས་ཤིང་ཁ་དོག་སེར་པོའམ་དཀར་པོ་པདྨའི་འཕྲེང་བས་སྐྲ་མཚམས་བརྒྱན་
པ། དཔྲལ་པར་ཙནྡན་དཀར་པོས་ཞུར་ཐིག་བྱས་པའོ། །རྡོ་རྗེ་དྲིལ་བུ་གཉིས་ཀ་དཀྱུས་སུ་
སོར་བཅུ་གཉིས་པ་ཡིན་ལ། ཁ་ཊྭཱཾ་ག་ནི་རིང་ན་མཐོ་བཅུ་པའམ། འབྲིང་དུ་ན་ལྷ་མོའི་ཁ་
ཊྭཱཾ་རང་མཐོ་ལྔ་དང་སོར་དྲུག་པ་ཡིན་ལ། ཡབ་ཀྱི་ཕྱག་མཚན་ལ་ནི་མཐོ་ལྔ་པའོ། །ཐུང་བ་
ལ་ཚད་ངེས་པ་མེད་ཅིང༌། ཕྱག་མཚན་གཞན་རྣམས་ལའང་ཚད་ཀྱི་ངེས་བཟུང་མེད་དེ། སྐུ་
གཟུགས་བཞེངས་པ་དང༌། སྒོམ་པའི་གནས་སྐབས་ལའང་ཁྱད་པར་མི་འདྲ་བ་མང་དུ་ཡོད་
པར་ཤེས་པར་བྱའོ། །གང་དག་དགྲ་སྟ་ཁ་བོ་ཆེ་མེ་ལོང་གི་ཕྱེད་བཀས་པ་ལྟ་བུའོ་ཟེར་བ་
དང༌། དེ་དང་རྩེ་གསུམ་གྱི་ཡུ་བ་ཁྲུ་གང་ངོ་ཟེར་བ་སོགས་ནི་ཐང་ཀ་འཁྱམས་པོ་ལ་བལྟས་

པའི་བཤད་པའོ། །
ཞལ་རེ་རེ་ལ་དམར་ལ་ཟླུམ་པའི་སྤྱན་གསུམ་གསུམ་གྱིས་ཀྱང་རྣམ་པར་མཛེས་པ། 
ཞལ་རྣམས་ཁྲོ་བའི་ཉམས་དང་བཅས་ཤིང་ཅུང་ཟད་བཞད་ཅིང་འཛུམ་པ་ཁྲོ་ཆགས་འདྲེས་
པའི་ཞལ་ལོ། །ཞབས་གཡས་བརྐྱང་བའི་སྟབས་ཀྱིས་བཞུགས་ཤིང༌། འགྱུར་འགའ་ཞིག་
ལས་གར་གྱིས་བཞུགས་ཞེས་པ་ལ་བརྟེན་ནས། སྐྱིལ་ཀྲུང་ཕྱེད་པའི་གར་སྟབས་སུ་འདོད་
པ་ནི་སྡོམ་པ་བཤད་པ་དང་བྷུ་བ་བློ་ལྡན་གྱི་གཞུང་མཐོང་ན་འཁྲུལ་པ་སངས་པར་འགྱུར་ལ། 
ཁ་ཅིག་མར་དོའི་འགྱུར་ལ། གཡོན་བརྐྱང་དུ་ཡོད་ཟེར་བ་ནི། ཕོ་ཚོད་མ་འགྲིག་པར་ཟད་དེ། 
མར་དོའི་འགྱུར་གྱི་གཞུང་དང༌། མར་དོ་རང་གིས་བརྩམས་པའི་འགྲེལ་པ་དང་སྒྲུབ་ཐབས་
གསུམ་གར་ན་གཡས་བརྐྱང་དུ་བཤད་སྣང་ལ། གཡོན་བརྐྱང་བ་ཡི་ཞབས་ཀྱིས་བཞུགས། །
ཞེས་པའི་ཚིག་དེ་ནི་རྭ་འགྱུར་ལ་ཡོད་ཀྱང་འགྱུར་ནོར་བའམ། ཡི་གེ་ནོར་བ་ཡིན་པས་མི་
ལེགས་སོ། །གཞན་རྒྱན་གྱི་ཁྱད་པར་སོགས་སྔར་བཤད་ཟིན་ལ། སྟག་གི་པགས་པའི་སྨད་
དཀྲིས་ནི། མདུན་ནས་རྒྱབ་ཏུ་འཕྱར་བའམ། བརླ་སྟེངས་སུ་གྲོལ་བ་གང་ལྟར་ཡང་རུང་
ལ། དེ་ནི་ལྷ་ཆེན་པོ་ཁྱབ་འཇུག་ཁྲོས་པ་མིའི་སེང་གེ་ཞེས་བྱ་བའི་ཁྲོ་བོ་སྟག་གི་གཟུགས་སུ་
གནས་པ། ཞེ་སྡང་ལ་མངོན་པར་དགའ་བའི་སེམས་ཅན་ཐམས་ཅད་ཀྱི་གཙོ་བོར་གྱུར་པ་དེ་
བཏུལ་ནས་པགས་པ་བཤུས་ཏེ་སྐུ་ལ་གསོལ་བའི་ཚུལ་ལོ། །ཆ་བྱད་ཕྲ་མོ་རྒྱས་པར་ནི་དག་
པའི་སྐབས་སུ་འཆད་པར་འགྱུར་རོ། །བཅོམ་ལྡན་འདས་ནི་མཚན་དཔེ་ཐམས་ཅད་ཡོངས་
སུ་རྫོགས་པ། སངས་རྒྱས་ཀྱི་སྐུ་ལ་ཁྲོ་བོའི་ཆ་བྱད་དགོས་སར་ཁྲོ་ཉམས་སུ་བསྒྱུར་བས་རོལ་
པའི་ཁྲོ་བོ་གར་དགུའི་ཉམས་མཆོག་དང་ལྡན་པ་སྟེ། དེ་ལ་སྒེག་པའི་ཉམས་ནི་མཆོར་སྒེག་
སྟེ། སྐུ་ལུས་ཐམས་ཅད་འཚམ་ཞིང་མཛེས་ལ་རྒྱན་གྱིས་བརྒྱན་པ་དང་ཤེས་རབ་མ་དང༌། 
སྦྱོར་བ་སོགས་ཆགས་པའི་སྤྱོད་པ་སྟོན་པའོ། །དཔའ་བ་ནི་སྟོབས་དང་ལྡན་ཞིང་ཐུབ་པར་

དཀའ་བ་མཁྲང་བག་ཆགས་པའི་སྐུ་ཤེད་སྟོབས་དང་ལྡན་པ་དང༌། ལྷ་རྣམས་ཞབས་འོག་ཏུ་
མནན་པ་ལ་སོགས་པའོ། །མི་སྡུག་པ་ནི་ཁྲོ་བའི་ཉམས་ཏེ་མཐོང་བ་ཙམ་གྱིས་འཇིགས་པའོ། །
དེ་དག་ནི་སྐུའི་ཉམས་གསུམ་མོ། །བཞད་པ་ནི་ཆགས་པ་དང༌། དགྱེས་པས་དྲེགས་པའི་རྒྱུ་
ལས་བྱུང་བ་དང༌། དྲག་ཤུལ་ནི་ཚིགས་རྩུབ་པོས་གཤེ་བ་དང༌། འཇིགས་རུངས་ནི་ཧ་ཧཱ་ཧི་ཧཱི་
ཧཱུཾ་ཕཊ་ལ་སོགས་པ་ང་རོ་དྲག་པོ་འབྲུག་ལྟར་སྒྲོག་པ་སྟེ། གསུང་གི་ཉམས་གསུམ་མོ། །སྙིང་
རྗེ་ནི་དམིགས་པ་མེད་པའི་སྙིང་རྗེ་ལ་གནས་པའོ། །ངམ་པ་ནི་རྒྱ་སྐད་དུ་ཨཏྦྷུ་ཏ་ཞེས་པ། 
ངོ་མཚར་བའམ་ཡ་མ་ཟུང་གི་དོན་དུ་འགྱུར་ལ། སྔོན་གྱི་འགའ་ཞིག་གིས་མ་དུལ་བར་ཡང་
བསྒྱུར་ཏེ། མདོར་ན་ཆགས་པའི་ཐུགས་ཀྱིས་སྤྲོ་སྟེག་པའམ། ཁྲོ་ཆགས་ཀྱི་ཐུགས་གཉིས་
ཀར་ཚོགས་པ་ལྟ་བུའོ། །གལ་ཏེ་རྔམ་པ་ཞེས་འདོན་ཡང་དོན་དེ་ལྟར་བཤད་དགོས་ཀྱི་ཁྲོས་
ཚུལ་ཁོ་ན་མ་ཡིན་ནོ། །ཞི་བ་ནི་ཐུགས་རྣམ་པར་མི་རྟོག་པའམ་མ་ཆགས་མི་སྡང་བའི་བཏང་
སྙོམས་སོ། །དེ་གསུམ་ནི་ཐུགས་ཀྱི་ཉམས་སོ། །ཉམས་ཕྱི་མ་དྲུག་པོ་ཡང་སྐུའི་རྣམ་འགྱུར་
ལ་ཚང་དགོས་པར་འདོད་པ་ནི། བཟོ་བོ་འགའ་ཞིག་གི་རྣམ་རྟོག་ཡིན་གྱི་དོན་ལ་མི་གནས་
སོ། །འོན་ཀྱང་གར་གྱི་རྩེ་མོའི་ལུས་ཀྱི་རྣམ་འགྱུར་ལ་དེ་རྣམས་ཡོད་པར་གྲགས་ཀྱང༌། སྙན་
ངག་གི་ཚིག་སྦྱོར་ལ་ཉམས་ཀྱི་རོ་བརྒྱད་བཤད་པ་ལྟར་རྣམ་གཞག་གཞན་ཡིན་པས་འདི་དང་
མི་འདྲའོ། །དེའི་ཤེས་རབ་རྡོ་རྗེ་ཕག་མོ་ནི་ཁ་དོག་དམར་མོ་འོད་ཟེར་བསྐལ་པའི་མེ་ལྟར་
ཆེས་འབར་བ། ཞལ་གཅིག་ཕྱག་གཉིས་མ་ལང་ཚོ་ལ་བབ་ཅིང་རྣམ་པར་མཛེས་ལ་རབ་
ཏུ་ཁྲོས་པ་མོ། ཕྱག་གཡས་པ་ན་རྡོ་རྗེ་དང་བཅས་པའི་སྡིགས་མཛུབ་ཕྱོགས་ཐམས་ཅད་དུ་
སྡིགས་པར་མཛད་པ་དང༌། གཡོན་གྱིས་མི་ཐོད་དཀར་པོ་མིའི་རྒྱུ་མ་དང་བདུད་བཞིའི་ཁྲག་
གིས་གང་བ་བསྣམས་པས་ཡབ་ཀྱི་མགུལ་ནས་འཁྱུད་ཅིང༌། རྒྱབ་ཞལ་ལ་སོགས་པར་སྟོབ་
པས་སྣོད་གཅིག་ཏུ་ཞལ་བསྲེ་བའོ། །ཨུ་མ་པ་ཏི་དད་ཏཱས་མཛད་པའི་རྡོ་རྗེ་ཕག་མོའི་སྒྲུབ་

ཐབས་ན་ཕྱག་མཚན་རྡོ་རྗེ་དམར་པོར་བཤད་ཀྱང༌། ཕལ་ཆེར་ལ་གསལ་ཁ་མེད་པས་འདིར་
ནི་ཇི་ལྟར་མཛེས་པའམ་མཐིང་གར་བྱའོ། །སློབ་དཔོན་འདི་ཉིད་ཀྱི་དཀྱིལ་འཁོར་གྱི་ཆོ་ག་
ལས་ཀྱང༌། རྡོ་རྗེ་ཕག་མོ་ལ་གཡས་ན་རྡོ་རྗེ་སྡིགས་མཛུབ་སྟེ། ཞེས་འདི་དང་མཚུངས་པར་
རྡོ་རྗེ་ཁོ་ནར་བཤད། རྡོ་རྗེས་མཚན་པའི་གྲི་གུག་དགོས་པ་འཁོར་རྣམས་ལ། རྡོ་རྗེ་མཚོན་ཆ་
ཞེས་པ་དང༌། རྣལ་འབྱོར་མཚོན་ཆ་ཞེས་པ་དང༌། གྲི་གུག་རང་མིང་གིས་གསུངས་པ་སོགས་
དམིགས་གསལ་མཛད་ཡོད་པས་གཙོ་མོའི་ཕྱག་མཚན་ནི་རྡོ་རྗེ་ཁོ་ནའོ། །རཀྟའི་མཆོད་ཡོན་
གསོལ་ཞིང་ཞལ་གྱི་ཕྱོགས་རྣམས་གང་ཞིང་ཁྱབ་པ། སྐུ་ལ་ཡང་ཁྲག་ཆེན་གྱིས་ཉེ་བར་བྱུགས་
པ། དབུ་སྐྲ་ནག་པོ་སིལ་བུར་གྲོལ་བའོ། །སྐུའི་རྣམ་འགྱུར་གཞན་རྣམས་དག་པའི་སྐབས་
སུ་འཆད་པར་འགྱུར་ལ། ཞབས་ཀྱི་བཞུགས་སྟངས་ལ་མཁས་པ་ཁ་ཅིག་མཉམ་འཁྱུད་དུ་
བཞེད་པ་ནི། མན་ངག་དང་འགལ་ཞིང་རྒྱུ་མཚན་གཞན་ཡང་མེད་ལ། འདིར་ནི་གཡས་
བསྐུམ་པའི་ཚུལ་གྱིས་འཁྱུད་པ་དང་གཡོན་ཡབ་ཀྱི་ཞབས་དང་ལྷན་ཅིག་བརྐྱང་པ་སྟེ། བྷུ་
བ་བློ་ལྡན་གྱིས། གཡས་པའི་བྱིན་པས་བདག་པོ་ཡི། །གཡོན་བའི་བརླ་ནི་ཡོངས་སུ་འཁྱུད། །
ཅེས་འབྱུང་ཞིང༌། དེ་ནི་སྤྱོད་པ་པའི་རྗེས་འབྲང་ཡང་ཡིན་ནོ།། 
བཞི་པ་ནི་བཅོམ་ལྡན་འདས་ཀྱི་ཞལ་བཞི་བྱིན་གྱིས་རློབ་པའི་སྔགས་ནི། ཨོཾ་སུམྦྷ་ནི་
སུམྦྷ་ཧཱུཾ་ཧཱུཾ་ཕཊ། ཨོཾ་གྲྀཧྞ་གྲྀཧྞ་ཧཱུཾ་ཧཱུཾ་ཕཊ། ཨོཾ་གྲྀཧྞ་པཱ་ཡ་གྲྀཧྞ་པཱ་ཡ་ཧཱུཾ་ཧཱུཾ་ཕཊ། ཨོཾ་ཨཱ་ན་ཡ་ཧོཿབྷ་
ག་ཝཱན་བི་དྱཱ་རཱ་ཛ་ཧཱུཾ་ཧཱུཾ་ཕཊ། དེ་ནི་ལུགས་ལས་ཟློག་པའོ། །ཨོཾ་དྷརྨ་དྷཱ་ཏུ་སྭ་བྷཱ་ཝ་ཨཏྨ་ཀོཧཾ། 
ཞེས་བྱ་བ་ནི་བསྙེན་པའོ། །ཞེས་པ་སྟེ། དེ་ཡང་སྔགས་ཆེན་བཞི་པོ་ཞལ་བཞི་ལ་ལུགས་ལས་
ཟློག་པ་སྟེ་གཡོན་སྐོར་གྱིས་སྦྱར་རོ། །དེ་ཡང་ཨོཾ་སུམྦྷ་སོགས་བརྗོད་པས། རྩ་ཞལ་ལས་རྡོ་རྗེ་
ཁྲོ་བོ་དང༌། རྡོ་རྗེ་མཁའ་འགྲོ་མ་དཔག་ཏུ་མེད་པ་སྤྲོས། ཕྱོགས་བཅུའི་གདུག་པ་ཅན་ཐམས་
ཅད་ཚར་བཅད། སངས་རྒྱས་རྣམས་ཁྲོ་བོ་ཁྲོ་མོའི་རྣམ་པར་སྤྱན་དྲངས་ཏེ་ཚུར་འདུས། རྩ་

ཞལ་ལ་ཐིམ་པས་བྱིན་གྱིས་བརླབས་པར་བསམ། དེ་བཞིན་དུ་གྲྀཧྞ་སོགས་ཀྱིས་གཡོན་ཞལ་
དང་གྲྀཧྞ་པཱ་ཡའི་སྔགས་ཀྱིས་རྒྱབ་ཞལ་དང༌། ཨཱ་ན་ཡའི་སྔགས་ཀྱིས་གཡས་ཞལ་ལོ། །དྷརྨ་
དྷ་ཏུའི་སྔགས་ནི། ཆོས་ཀྱི་དབྱིངས་ཐོག་མཐའ་མེད་པའི་བྱང་ཆུབ་ཀྱི་སེམས་ཆེན་པོའི་རང་
བཞིན་བདག་ཉིད་ངའོ་ཞེས་འབྲས་བུ་རྡོར་འཛིན་ལ་དོན་དམ་པའི་ལྷར་ང་རྒྱལ་བྱེད་པའོ།། 
དེ་རྣམས་ཀྱི་སྦྱངས་བྱ་ནི་མངལ་དུ་དབང་པོ་རྣམས་རྫོགས་ནས་མངལ་སྒོ་ནས་ཕྱི་རོལ་དུ་
བཙས་ཏེ། སྐྱེ་བོ་ཀུན་གྱིས་མཐོང་དུ་རུང་བ་ནི་ལྷའི་སྐུར་དངོས་སུ་བཞེངས་པས་སྦྱོང༌། ཨ་
ཝ་དྷཱུ་ཏི་དང་ཡིད་བཟང་མོའི་རྩ་ནི་ཞབས་གཉིས་ཀྱིས་སྦྱོང༌། རྩ་འཁོར་ལོ་བཞི་སྒྲུབ་པ་དང༌། 
གནས་སྐབས་བཞིའི་རིམ་པ་འབྱུང་བ་ནི་ཞལ་བཞི། རླུང་འཕོ་བ་བཅུ་གཉིས་འབྱུང་བ་ནི་
ཕྱག་བཅུ་གཉིས་ཀྱིས་སྦྱོང་བར་བྱེད། ཨ་ཧཾ་གི་ནུས་པ་སད་པ་ནི་ཡབ་ཡུམ་ཁ་སྦྱོར་གྱིས་སྦྱོང༌། 
བཙས་མ་ཐག་ཏུ་འབྱུང་བ་བཞིའི་རླུང་མ་འཁྲུགས་པར་རྒྱུ་བ་ནི། ཞལ་བཞི་བྱིན་གྱིས་རླབས་
པས་སྦྱོང༌། ཡུལ་ལྔ་ལ་སད་པའི་ཤེས་པ་རྟོག་བྲལ་ནི། ཆོས་ཀྱི་དབྱིངས་ཀྱི་ང་རྒྱལ་བཟུང་
བས་སྦྱོང་ངོ་སྦྱངས་འབྲས་ནི། སྤྲུལ་པའི་སྐུ་སེམས་ཅན་སྐྱེ་གནས་བཞི་གྲོལ་བར་མཛད་པའི་
ཞལ་བཞི་གསུང་རབ་ཡན་ལག་བཅུ་གཉིས་དང་ཐབས་དང་ཤེས་རབ་ཀྱི་དོན་སྟོན་པའི་ཕྱག་
བཅུ་གཉིས་དང་ཞབས་གཉིས། འཕྲིན་ལས་རྣམ་པ་བཞི་སྤྱོད་ཅིང༌། ཡེ་ཤེས་ལས་མ་གཡོས་
པའི་ཕྱིར་ཞལ་བཞི་བྱིན་གྱིས་རློབས་ཅིང་སྟོང་པའི་ང་རྒྱལ་འཛིན་པའམ། ཡང་ན་སྤྲུལ་པའི་
སྐུ་འཇིག་རྟེན་དུ་འབྱུང་བའི་དབང་དུ་བྱས་ནས། སྐུ་བལྟམས་པ་ནི་ལྷ་སྐུར་བཞེངས་པ། 
ཕྱོགས་བཞིར་གོམས་པ་བདུན་བོར་བ་ནི་ཞལ་བཞི་བྱིན་རླབས་ཡང་དག་པའི་ཏིང་ངེ་འཛིན་
ལ་གནས་པ་ནི་ཆོས་དབྱིངས་ཀྱི་སྔགས་ཀྱི་ང་རྒྱལ་བཟུང་བའོ། །
རྫོགས་རིམ་གྱི་སྨིན་བྱེད་དུ་འགྲོ་ཚུལ་ལ། རགས་པའི་སྐུ་གྲུབ་པ་ནི་སྐྱེ་བ་སྤྲུལ་སྐུ་ལམ་
འཁྱེར་དང༌། ཞལ་བཞི་ནི་གནས་སྐབས་བཞི་ལམ་འཁྱེར་དང༌། ཕྱག་བཅུ་གཉིས་ཀྱིས་དུས་

སྦྱོར་བཅུ་གཉིས་ཀྱི་རླུང་འགགས་པ་མཚོན། ཞབས་གཉིས་ནི་སྲོག་ཐུར་དག་པ། ཡབ་ཡུམ་
མཉམ་པར་སྦྱོར་བ་ནི་དཔྱིད་དང་ཐིག་ལེ་ཁ་སྦྱོར་བྱེད་པ། ཞལ་བཞི་བྱིན་གྱིས་རླབས་པས་
ནི་རྩ་འཁོར་བཞིའི་རྩ་མདུད་གྲོལ་བར་བྱེད་པ། །ཆོས་དབྱིངས་ཀྱི་ང་རྒྱལ་ནི་རང་བཞིན་ལྷན་
ཅིག་སྐྱེས་པའི་ཡེ་ཤེས་མངོན་དུ་གྱུར་པའོ། །ཞེས་བྱ་བ་ནི་བསྙེན་པའོ་ཞེས་པ་ནི་གཞུང་གི་ས་
མཚམས་གཅོད་པ་སྟེ། རུས་སྦལ་ལོ་ཞེས་པ་ནས་ཨཏྨ་ཀོ྅ཧཾ། ཞེས་བྱ་བའི་བར་རོ། །
གཉིས་པ་ཉེར་སྒྲུབ་གོ་ཆ་འགོད་པ་སྟེ་མཆན་ནི། ཨོཾ་ཨོཾ་ཧ་སྙིང་གར་རྡོ་རྗེ་སེམས་དཔའོ། །
ཨོཾ་ན་མ་ཧི་སྤྱིར་བོར་རྣམ་པར་སྣང་མཛད་དོ། །ཨོཾ་སྭཱཧཱ་ཧུ་སྤྱི་གཙུག་ཏུ་པདྨ་གར་གྱི་དབང་
ཕྱུག་གོ །ཨོཾ་བཽ་ཥ་ཊ་ཧེ་མཆན་ཁུང་གཉིས་སུ་དཔལ་ཧེ་རུ་ཀའོ། །ཨོཾ་ཧཱུཾ་ཧཱུཾཿཧོ་མིག་གཉིས་སུ་རྡོ་
རྗེ་ཉི་མའོ། །ཨོཾ་ཕཊ་ཧཾ་རྟ་མགྲིན་ཏེ་ཡན་ལག་ཐམས་ཅད་ལ་མཚོན་ཆའོ། །ཨོཾ་ཨོཾ་བཾ་ལྟེ་བར་རྡོ་
རྗེ་ཕག་མོའོ། །ཨོཾ་ཧཾ་ཡོཾ་སྙིང་གར་གཤིན་རྗེ་མའོ། །ཨོཾ་ཧྲིཾ་མོཾ་ཁར་རྨོངས་བྱེད་མའོ། །ཨོཾ་ཧྲིཾ་ཧྲིཾ་
སྤྱི་བོར་སྐྱོད་བྱེད་མའོ། །ཨོཾ་ཧཱུཾ་ཧཱུཾ་སྤྱི་གཙུག་ཏུ་སྐྲག་བྱེད་མའོ། །ཨོཾ་ཕཊ་ཕཊ་ལྷ་མོ་ཙནྜི་ཀཱ་ཡན་
ལག་ཐམས་ཅད་ལའོ། །ཉེ་བའི་སྒྲུབ་པའོ། །ཞེས་ཏེ། འདི་ལ་འཁོར་ལོ་སྡོམ་པའི་སྒྲུབ་ཐབས་
ཀྱི་གཞུང་དང་འགྲེལ་པ་གཞན་དང་གཞན་ལས་མི་འདྲ་ཙམ་སྣ་ཚོགས་ཡོད་མོད་ཀྱི་ཐམས་
ཅད་བྲི་བར་ག་ལ་ལང༌། །མངོན་བརྗོད་བླ་མའི་ལེའུ་སོ་བདུན་པ་ལས་རྒྱས་པ་ལ་ཐམས་ཅད་
ཞལ་དྲུག་ཕྱག་བཅུ་གཉིས་པ་སྒོམ་པར་ཡང་བཤད་ལ། འབྲིང་པོ་ནི་རྡོར་སེམས་དང་ཕག་
མོ་ཞལ་གསུམ་ཕྱག་དྲུག་པ། གཞན་རྣམས་ཕྱག་བཞི་པ་དང༌། བསྡུས་པ་ནི་ཡབ་རྣམས་ཕྱག་
བཞི་པ་དང་ཡུམ་རྣམས་ཕྱག་གཉིས་མར་ཡང་འབྱུང་ངོ༌། །དེ་ལ་འབྲིང་པོ་ལྟར་ན་རྡོ་རྗེ་སེམས་
དཔའ་དཀར་མོ་དཀར་ནག་དམར་བའི་ཞལ་གསུམ། ཕྱག་དྲུག་གི་གཡས་གསུམ་ན་རྡོ་རྗེ་
རལ་གྲི་ཅང་ཏེའུ། གཡོན་གསུམ་ན་དྲིལ་བུ་ཐོད་པ་མགོ་བོ་འཛིན་པ། རྣམ་པར་སྣང་མཛད་
སེར་པོ་རང་རྟགས་འཁོར་ལོ། པདྨ་གར་དབང་དམར་པོ་རང་རྟགས་པདྨ། ཧེ་རུ་ཀ་ནག་པོ་

རང་རྟགས་ཁྲོ་བོའི་རྡོ་རྗེ། རྡོ་རྗེ་ཉི་མ་དམར་སེར་རང་རྟགས་རིན་པོ་ཆེ། རྟ་མཆོག་ལྗང་ཁུ་
རང་རྟགས་རལ་གྲིའོ། །དེ་རྣམས་ཕྱག་བཞི་པ་གཡས་དང་པོས་རང་རྟགས་དང༌། གཡོན་དང་
པོས་དྲིལ་བུ་འཛིན་པས་ཡུམ་ལ་འཁྱུད་པའམ། ཡབ་རྐྱང་འཁྱུད་རྒྱ་ཅན། འོག་མ་གཉིས་ཀྱིས་
ཌཱ་མ་རུ་དང་ཐོད་པ་འཛིན་པའོ། །རྡོ་རྗེ་ཕག་མོ་དམར་མོ་དམར་སྔོ་ལྗང་བའི་ཞལ་གསུམ། 
ཕྱག་དྲུག་གི་གཡས་གསུམ་གྱིས་གྲི་གུག་ཚངས་མགོ་ལྕགས་ཀྱུ། གཡོན་གསུམ་གྱིས་ཐོད་པ་
ཁ་ཊྭཱཾ་ཞགས་པ་འཛིན་པ། གཤིན་རྗེ་མ་སྔོན་མོ། རྨོངས་བྱེད་མ་དཀར་མོ། སྐྱོང་བྱེད་མ་སེར་
མོ། སྐྲག་བྱེད་མ་ལྗང་ཁུ། ཙཎྜི་ཀཱ་དུད་ཁ་རྣམས་ཕྱག་བཞིའི་གཡས་གཉིས་ན་གྲི་གུག་དང་
ཅང་ཏེའུ། གཡོན་གཉིས་ན་ཐོད་པ་དང་དྲིལ་བུ་འཛིན་པ། རྡོ་རྗེ་ཕག་མོ་མ་གཏོགས་གཞན་
རྣམས་ཀྱི་ཐོད་པ་འཛིན་པའི་ཕྱག་གི་ཁ་ཊྭཱཾ་ག་ཡང་འཛིན་པའམ། མཆན་ཁུང་དུ་ཁ་ཊྭཱཾ་ག་
ཡོད་པའོ། །རྒྱུད་ལས་ཕག་མོའི་ཞབས་འོག་ཏུ་དུས་མཚན་མ་དང༌། བདུད་ཀྱི་ལྷ་མོ་མནན་
པ་བཤད་པ་ནི་དཀྱིལ་འཁོར་གྱི་གཙོ་མོ་མཛད་པའི་དབང་དུ་བྱས་པ་ཡིན་ལ། འདིར་ནི་ཧེ་
རུ་ཀའི་སྐུ་ལ་འགོད་པའི་དབང་དུ་བྱས་པ་ཡིན་པས། ཐམས་ཅད་རོ་གདན་ལ་གནས་པའོ། །
རྡོ་རྗེ་སེམས་དཔའ་དང་རྨོངས་བྱེད་མ་ལ་ཟླ་གདན་ཡིན་ལ། གཞན་རྣམས་ལ་ཉི་གདན་ནོ། །
བསྡུས་པ་ལ་ནི། དཔའ་བོ་དྲུག་པོ་རྣམས་ལས་གཞན་རྣམས་སྔར་དང་འདྲ། རྡོ་རྗེ་སེམས་
དཔའ་ཡང་རང་རྟགས་རྡོ་རྗེ་དམར་པོ་རྩེ་ལྔ་པ་འཛིན་ཞིང༌། ལྷག་མ་གཞན་དང་འདྲ་བ་དང༌། 
རྣལ་འབྱོར་མ་དྲུག་གར་གྲི་གུག་དང་ཐོད་པ་འཛིན་པ་ཁོ་ནའོ། །རྒྱུད་ལས་གར་སྟབས་དང༌། 
གཡས་བརྐྱངས་གཉིས་འདམ་ཁར་གསུངས་ཀྱང༌། འདིར་གཡས་བརྐྱངས་ཁོ་ན་བྱའོ། །དེ་
དག་ལས་རྡོར་སེམས་དང་ཕག་མོ་མཉམ་སྦྱོར། རྣམ་སྣང་དང་གཤིན་རྗེ་མོ་མཉམ་སྦྱོར། པདྨ་
གར་དང་རྨོངས་བྱེད་མ་མཉམ་སྦྱོར། ཧེ་རུ་ཀ་དང་སྐྱོང་བྱེད་མ་མཉམ་སྦྱོར། རྡོ་རྗེ་ཉི་མ་དང་
སྐྲག་བྱེད་མ་མཉམ་སྦྱོར། རྟ་མཆོག་དང་ཙཎྜི་ཀཱ་མཉམ་སྦྱོར། དེ་དག་ཀྱང་རང་རང་གི་སྔགས་

ལས་བསྐྱེད་ཅིང༌། སྔགས་ཀྱིས་བྱིན་གྱིས་རློབས་པའོ། །གལ་ཏེ་ལྷའི་སྐུ་སྒོམ་པ་ལ་མི་མོས་
པར་ཡིག་འབྲུ་ལ་མོས་པའམ། བསྡུས་པ་ལ་དགའ་ན། ཡིག་འབྲུ་ཉིད་སྔགས་ཀྱི་ངོ་བོར་མོས་
པས་ཀྱང་གོ་ཆོད་དོ། །དེ་ལ་གང་དུ་བསྒོམ་པའི་གནས་ནི། སྙིང་ག་ལ་སོགས་པའི་ཤ་ལྤགས་
མཚམས་ཀྱི་གནས་སུ་བསྒོམ་ཞིང༌། རྟ་མཆོག་དང་ཙཎྜི་ཀཱ་ནི་སྐྲ་མཚམས་སུ་བཀོད་ནས་འོད་
ཀྱིས་ལུས་ཁྱབ་པར་བྱེད་པའམ་དཔུང་པ་གཉིས་དང༌། བར་ལྷུ་གཉིས་དང༌། དཔྱི་གཉིས་དང༌། 
པུས་མོ་གཉིས་ཏེ་ཚིགས་ཆེན་བརྒྱད་ལ་བཀོད་ནས་དེའི་འོད་ཀྱིས་ལུས་ཐམས་ཅད་ཁྱབ་པར་
སྒོམ་པ་ཡིན་ནོ། །འདིར་བླ་མ་བརྒྱུད་པའི་མན་ངག་གིས། དཔལ་ཧེ་རུ་ཀའི་སྐུ་ལ་སྙིང་གར་
རྡོ་རྗེ་སེམས་དཔའ་ལ་སོགས་པ་དྲུག་དང༌། ལྟེ་བར་རྡོ་རྗེ་ཕག་མོ་ལ་སོགས་པ་དྲུག་བཀོད། 
ཡབ་དྲུག་ལ་ཡུམ་གྱིས་འཁྱུད་པ་དང༌། ཡུམ་དྲུག་ལ་ཡབ་ཀྱིས་འཁྱུད་པ་སྟེ། གཙོ་བོའི་སྐུ་ལ་
གོ་ཆའི་ལྷ་ཉི་ཤུ་རྩ་བཞིའོ། །དེ་བཞིན་དུ་ཡུམ་ལའང་སྟེ། གོ་ཆ་བཞི་ཕྲག་ཏུ་གྲགས་ཤིང་ཤིན་
ཏུ་ཟབ་པར་རྩིའོ། །གལ་ཏེ་ཡི་གེ་འགོད་ནའང༌། ཨོཾ་ཨོཾ་ཧ་ཞེས་པའི་ཡི་གེ་ཁ་ཕྱིར་བསྟན་པའི་
མདུན་དུ། ཨོཾ་ཨོཾ་བཾ་ཁ་ནང་དུ་བསྟན་པ་སོགས་ཡི་གེའང་བཞི་ཕྲག་ཏུ་བྱེད་དོ། །འོན་ཀྱང་སྒོམ་
པར་དཀའ་སྟེ་མི་ནུས་ན་གཉིས་ཕྲག་ཏུ་བྱེད་དེ། ཡབ་ལ་ཡབ་ཀྱི་གོ་ཆ་ཁ་སྦྱོར་དང༌། ཡུམ་ལ་
ཡུམ་གྱི་གོ་ཆ་ཁ་སྦྱོར་འགོད་དོ། །འདིའི་དགོས་པ་ནི་དབང་པོ་དྲུག་དང་ཡུལ་དྲུག་བྱིན་གྱིས་
བརླབས་པས་བར་ཆད་ཐམས་ཅད་སྲུང་བར་འགྱུར་བ་ཡིན་ལ། སྦྱངས་བྱ་ནི། མངལ་ནས་
བཙས་པའི་རྗེས་སུ་དབང་པོ་དྲུག་གོང་འཕེལ་དུ་འགྲོ་བ་དང༌། དེས་ཡུལ་དྲུག་འཛིན་པའི་
ནུས་པ་འཕེལ་བ་སྦྱོང༌། སྦྱངས་འབྲས་ནི། སངས་རྒྱས་ཐོབ་ན་མཐའ་མེད་པའི་མངོན་ཤེས་
དྲུག་དང༌། དེའི་སྤྱོད་ཡུལ་དུ་གྱུར་པའི་ཆོས་ལ་དབང་འབྱོར་བ་ལམ་དུ་བྱེད། གོང་མའི་སྨིན་
བྱེད་ནི། དབང་པོ་རྣམས་ཀྱི་རྩ་ཁམས་རླུང་རྣམས་བྱིན་གྱིས་རླབས་ཏེ། རྩ་མདུད་གྲོལ་སླ། 
རླུང་འདུ་སླ། ཐིག་ལེ་འཕེལ་ཞིང་རྒྱས། བདེ་ཆེན་གྱིས་དྲངས་པའི་མངོན་ཤེས་དྲུག་སྐྱེ་བ་

སོགས་ཡིན་ནོ། །རྡོར་སེམས་སོགས་དྲུག་པོ་འདི་དག་ལ་རིགས་དྲུག་གི་མཚན་བྱུང་བ་རིགས་
དང་འགྲོ་ལྡོག་གི་འགྲོས་མཚུངས་ཀྱང་རྒྱལ་བ་རིགས་དྲུག་དངོས་དང་ཅུང་ཟད་མི་གཅིག་ལ། 
སྐུའི་འཁོར་ལོ་ན་བཞུགས་པའི་རྟ་མགྲིན་སོགས་དྲུག་པོ་དང་ཡང་ལྷ་རིགས་མི་གཅིག་སྟེ། 
དོན་ལ་འདི་དག་ཀུན་ཏུ་བཟང་པོ་ནས་སྒྲིབ་སེལ་གྱི་བར་དུ། བྱང་ཆུབ་སེམས་དཔའ་དྲུག་
ཅེས་ཀུན་ཏུ་གྲགས་པ་དང་དོན་གཅིག་ཀྱང༌། བྱང་ཆུབ་སེམས་དཔའི་ཚུལ་དུ་མི་སྒྲུབ་པ་དེ་
བཞིན་གཤེགས་པའི་ཚུལ་ཉིད་དུ་སྒྲུབ་པའོ། །དེ་ཡང་ཡིད་ལ་རྡོ་རྗེ་སེམས་དཔའ་ཀུན་བཟང་
སྙིང་གར་གནས་པ་སྤྱི་དང་མཚུངས། རྣམ་པར་སྣང་མཛད་མཁའ་སྙིང་སྣའི་དབང་པོ་དག་པ་
འཚོགས་མར་འགོད་པ་ནི། སྣའི་རྩ་དེ་ན་གནས་པ་ཡིན་ལ། དགོས་པ་རུས་ཚིགས་ལ་སོགས་
པ་ཆགས་པའི་ཐ་མ་ཡིན་པའི་ཕྱིར། དེ་ནས་བསྲུངས་བས་ལུས་ཀྱི་བར་ཆད་ཐམས་ཅད་སྲུང་
ངོ༌། །པདྨ་གར་དབང་སྤྱན་རས་གཟིགས་ལྕེའི་དབང་པོ་དག་པ་སྤྱི་གཙུག་ཏུ་འགོད་པ་ནི། ལྕེ་
དབང་ལྕེ་ཆུང་དང་བཅས་པའི་རྩ་དེ་ལས་བྱུང་བའི་ཕྱིར་དང༌། དགོས་པ་ནི། བྱང་སེམས་སུམ་
ཅུ་རྩ་གཉིས་འབབ་པའི་གནས་ཡིན་པ། དེ་བསྲུངས་པས་ཁམས་ཀྱི་བར་ཆད་ཐམས་ཅད་སྲུང་
ནུས་པའི་ཕྱིར་རོ། །ཧེ་རུ་ཀ་ཕྱག་རྡོར་རྣ་བའི་དབང་པོ་དག་པ་ཕྲག་པའི་རྩ་བར་འགོད་པ་ནི། 
རྣ་བའི་རྩ་རྒྱུད་དེ་ན་གནས་པའི་ཕྱིར་དང༌། དགོས་པ་ནི་ལེན་པའི་ལག་པ་དང༌། འགྲོ་བའི་
རྐང་པ་དང༌། སྨྲ་བའི་ངག་རྣམས་མགྲིན་པའི་འཁོར་ལོ་ལ་བརྟེན་ནས་གནས་དེ་དང་དེར་བྱ་
བ་བྱེད་པ་ཡིན་པ་ལས། དེར་ལྷ་དེ་བཀོད་པས་དེ་དག་ལ་བར་ཆད་བསྲུངས་པར་འགྱུར་རོ། །
རྡོ་རྗེ་ཉི་མ་ས་སྙིང་མིག་དབང་གི་རང་བཞིན་དང༌། རྟ་མཆོག་སྒྲིབ་སེལ་ལུས་དབང་གི་རང་
བཞིན་གཉིས་ནི་རང་གནས་སུ་བཀོད་པ་ཡིན་ནོ། །ཞེས་གསུངས་ལ། ཁ་ཅིག་རྣམ་སྣང་ས་
སྙིང་སྟེ་མིག་གི་རྩ་འཚོགས་མ་ན་ཡོད་པ་དང་སྦྱོར། ཉི་མ་མཁའ་སྙིང་སྟེ། སྣ་དབང་གི་རྩ་བ་
མིག་དང་འབྲེལ་ཞིང་མིག་བསྲུངས་པས་སྣ་ཡང་བསྲུངས་པར་འགྱུར་ལ། དགོས་པ་རོ་རྐྱང་

ལ་སོགས་པའི་རྩ་ཐམས་ཅད་བསྲུངས་པར་འགྱུར་རོ། །ཞེས་ཀྱང་འཆད་པ་དག་ཡོད་དོ། །གོ་
ཆའི་རྡོ་རྗེ་ཕག་མོ་ནི། དཀྱིལ་འཁོར་གྱི་གཙོ་མོ་དག་ཅུང་ཟད་མི་གཅིག་སྟེ། ཆོས་ཁམས་རྡོ་
རྗེ་མ་དང་དོན་གཅིག་ན། ཡིད་ཀྱི་ཡུལ་ཆོས་ཁམས་ཀྱི་སྣང་བ་སྐྱེད་པའི་རླུང་ལྟེ་བ་ན་གནས་
པས་དེར་འགོད་ལ། རྡོ་རྗེ་སེམས་དཔའ་དང་འདི་གཉིས་ཀྱིས་དཔྱིད་དང་ཐིག་ལེའི་བར་ཆད་
སྲུང་བ་ཡིན་ལ། གཤིན་རྗེ་མོ་ནི་འཇམ་པའི་རྡོ་རྗེ་མ་སྟེ། སྒྲ་རྣམ་པར་དག་པ་སྙིང་ག་སེམས་
ཀྱི་གནས་ལ་གནས་པའོ། །རྨོངས་བྱེད་མ་ནི་རོ་རྣམ་པར་དག་པ་དཀར་ཤམ་ཆེན་མོའི་ངོ་བོ་
སྟེ་རང་གི་གནས་ཁར་དགོད་པའོ། །སྐྱོད་བྱེད་མ་ནི་དྲི་རྣམ་པར་དག་པ་ནམ་མཁའི་སྤྱན་མ་
ཞེས་བྱ་བའི་ངོ་བོ་དཔྲལ་བ་རླུང་གི་གནས་སུ་འགོད་དེ། རླུང་ནི་དྲིའི་གྲོགས་ཡིན་པའི་ཕྱིར་
རོ། །སྐྲག་བྱེད་མ་ནི་གཟུགས་རྣམ་པར་དག་པ་ལྷ་མོ་ས་འོག་རྡོ་རྗེ་མའི་ངོ་བོ་ཡིན་ཏེ། ལུས་ནི་
གཟུགས་གཙོ་བོར་གྱུར་པའི་ཕྱིར། ལུས་ཀྱི་མཆོག་སྤྱི་གཙུག་ཏུ་དགོད་པའོ། །ཙཎྜི་ཀཱ་ནི་རེག་
བྱའི་ངོ་བོ་ཟླ་བ་མོའམ། རྒྱ་མཚོའི་ལྷ་མོ་སྟེ་རང་གི་གནས་ལུས་ཐམས་ཅད་ལ་དགོད་པའོ། །
འདི་རྣམས་ཀྱིས་ནི་ཡུལ་དྲུག་གི་བར་ཆད་སྲུང་བ་སྟེ། ལོངས་སྤྱོད་དམ་ཉེ་བར་སྤྱོད་
པའི་ཡུལ་ཐམས་ཅད་ཀྱིའོ། །འདི་རྣམས་རྒྱུད་གཞན་ལས་སེམས་མ་དྲུག་ཏུ་གྲགས་པ་དང་
དོན་གཅིག་ཀྱང༌། སྐབས་འདིར་སེམས་མའི་ཚུལ་དུ་མི་སྒྲུབ་པར་རྡོ་རྗེ་མ་མོའི་ཚུལ་དུ་སྒྲུབ་
པའོ། །རྡོར་སེམས་ཕག་མོ་སོགས་དང་པོ་བཞི། ཡབ་ཡུམ་ཁ་དོག་ཐབས་ཤེས་སྦྱོར་ཚུལ་དུས་
འཁོར་ནས་བཤད་པ་དང་མཚུངས་ལ། ཕྱི་མ་གཉིས་ནི་ཁ་དོག་ལ་ངེས་པ་རྩི་བ་མེད་ཀྱང༌། 
རང་རིགས་ཀྱི་ཡབ་ཡུམ་མོ། །དེའི་རྗེས་སུ་ཉེ་བའི་སྒྲུབ་པའོ་ཞེས་པ་ནི་གཞུང་གི་ས་མཚམས་
བཅད་པའོ། །གསུམ་པ་སྒྲུབ་པའི་ཡན་ལག་ནི། སྙིང་གར་ཟླ་བའི་དཀྱིལ་འཁོར་ལ་གནས་
པའི་ཡི་གེ་ཧཱུྃ་ནི་ཐུགས་རྡོ་རྗེའོ། །ཨོཾ་ཧྲཱི་ཧ་ཧ་ཧཱུཾ་ཧཱུཾ་ཕཊ། མགྲིན་པར་གསུང་རྡོ་རྗེའོ། །ཨོཾ་ཤྲཱི་
བཛྲ་ཧེ་ཧེ་རུ་རུ་ཀཱཾ་ཧཱུཾ་ཧཱུཾ་ཕཊ་ཌཱ་ཀི་ནི་ཛཱ་ལ་སམྦྷ་ར་སྭཱ་ཧཱ། ནི་དཔྲལ་བར་སྐུ་རྡོ་རྗེའོ། །ཨོཾ་སརྦ་

བུདྡྷ་ཌཱ་ཀི་ནཱི་ཡེ་བཛྲ་ཝརྞ་ནཱི་ཡེ་ཧཱུཾ་ཧཱུཾ་ཕཊ་སྭཱ་ཧཱ། ཞེས་བྱ་བ་ནི་ལྷ་མོའི་སྙིང་གར་རོ། །ཨོཾ་ཙཽ་རཱི་
ཧཱུཾ་ཧཱུཾ་ཕཊ་མགུལ་བར་རོ། །ཨོཾ་བཛྲ་བཻ་རོ་ཙ་ནཱི་ཡེ་ཧཱུཾ་ཧཱུཾ་ཕཊ་སྭཱ་ཧཱ། དཔྲལ་བར་རོ། །སྤྱི་བོར་ཡི་
གེ་ཨོཾ་མོ། །སྙིང་གར་ཡི་གེ་ཧཱུཾ་ངོ༌། །ཟེའུ་འབྲུ་ལ་ནི་ཡེ་གེ་ཨཱཿའོ། །སྐེད་པའི་མཚམས་སུ་ནི་ཡི་
གེ་སྭཱའོ།། བརླར་ནི་ཡི་གེ་ཧཱའོ། །ཞེས་བྱ་བ་ནི་སྒྲུབ་པའོ། །ཞེས་ཏེ་གཙོ་བོའི་ཐུགས་ཀར་ཟླ་
བའི་དཀྱིལ་འཁོར་ལ་གནས་པའི་ཡི་གེ་ཧཱུཾ་ནག་པོ་ནི་ཐུགས་རྡོ་རྗེའི་རང་བཞིན་ནོ། །ཟླ་བ་ནི་
ཐོག་མའི་གསལ་བྱེད་དེ། ནག་པོ་ཀ་ལ་ཀལྤས་རྡོ་རྗེ་མཁའ་འགྲོའི་སྒྲུབ་ཐབས་སུ་བཤད་པ་
ལྟར། ཡབ་ཀྱི་མགྲིན་པ་དང་སྤྱི་བོའི་སྔགས་ཀྱི་གདན་ཡང་ཟླ་བ་ཡིན་པར་བསྟན་ཏོ། །མགྲིན་
པར་ཟླ་བ་ལ་ཡེ་གེ་བདུན་པ་ཁ་དོག་དམར་པོ་གསུང་རྡོ་རྗེའི་རང་བཞིན་ནོ། །དཔྲལ་བར་ཟླ་
བ་ལ་ཡི་གེ་ཉེར་གཉིས་པ་དཀར་པོ་སྐུ་རྡོ་རྗེའི་རང་བཞིན་ཏེ། དེ་རྣམས་ནི་ཉི་འོད་ལྟ་བུའི་ཚ་
ཟེར་རབ་ཏུ་འབར་བའོ། །ལྷ་མོ་རྡོ་རྗེ་ཕག་མོའི་སྙིང་གར་ཨོཾ་སརྦ་བུདྡྷ་སོགས་སྙིང་པོ་ཁ་དོག་
ནག་པོའོ། །མགུལ་པར་ཙཽ་རཱི་ཞེས་པའི་སྔགས་དམར་པོའོ། །དཔྲལ་བར་བཻ་རོ་ཙ་ནཱི་ཞེས་
པའི་སྔགས་ཁ་དོག་དཀར་པོ་སྟེ། འདི་རྣམས་ནི་སྔར་བསྟན་པའི་ཤུགས་ལས་ཐབས་དང་
ཤེས་རབ་རྒྱས་བཏབ་པའི་ངེས་པས། ཉི་མའི་དཀྱིལ་འཁོར་ལ་གནས་ཤིང་ཟླ་བའི་འོད་ཟེར་
འཕྲོ་བའོ། །དེ་ལ་ཐུགས་རྡོ་རྗེ་ནི་མི་བསྐྱོད་པ་དང་རྡོ་རྗེ་སེམས་དཔའ་གཅིག་ཏུ་གྱུར་པའོ། །
གསུང་རྡོ་རྗེ་ནི་འོད་དཔག་མེད་དང་དོན་ཡོད་གྲུབ་པ་གཅིག་ཏུ་སྦྱོར་བའོ། །སྐུ་རྡོ་རྗེ་ནི་རྣམ་
སྣང་དང་རིན་འབྱུང་གཅིག་ཏུ་འདྲེས་པ་སྟེ། མི་བསྐྱོད་པ་སོགས་ཙམ་པོ་གསུམ་མ་ཡིན་ནོ། །
དེའི་ཕྱིར་རྡོ་རྗེ་དབྱིངས་ཀྱི་དབང་མོ་དང༌། ཀུན་ཏུ་བཟང་མོ་འདྲེས་པ་ནི་ཐུགས་རྡོ་རྗེ་མའོ། །
གོས་དཀར་དང་འདྲེས་པའི་སྒྲོལ་མ་ནི་གསུང་རྡོ་རྗེ་མའོ། །མཱ་མ་ཀཱི་དང་འདྲེས་པའི་སྤྱན་མ་
ནི་སྐུ་རྡོ་རྗེ་མའོ། །ཧཱུཾ་ཡིག་ཐུགས་རྡོ་རྗེ་ལ་ཡུམ་གྱི་སྙིང་པོ་སྐུ་རྡོ་རྗེ་མ་ཤེས་རབ་མར་སྦྱོར་བ་ནི། 
ཐུགས་ལ་སྐུའི་ཕྱག་རྒྱའོ། །ཡབ་ཀྱི་ཉེ་སྙིང་གསུང་རྡོ་རྗེ་ལ་ཙཽ་རཱིའི་སྔགས་ཐུགས་རྡོ་རྗེ་མ་སྦྱོར་

བ་ནི། གསུང་ལ་ཐུགས་ཀྱི་ཕྱག་རྒྱའོ། །དཔའ་བོའི་སྙིང་པོ་སྐུ་རྡོ་རྗེ་ལ་ཡུམ་གྱི་ཉེ་སྙིང་གསུང་
རྡོ་རྗེ་སྦྱོར་བ་ནི། སྐུ་ལ་གསུང་གི་ཕྱག་རྒྱས་བཏབ་པ་སྟེ་རྡོ་རྗེ་གསུམ་དབྱེར་མི་ཕྱེད་པའི་དོན་
ཡིན་ལ། ཁ་དོག་ཡབ་ཀྱི་ཡི་གེ་དང་མཚུངས་པར་བྱེད་པ་ནི། ཤེས་རབ་ཀྱི་ལུས་ཐབས་ཀྱི་
སེམས་དང་དབྱེར་མེད་པ་དང༌། སེམས་ངག་གི་རྣམ་པར་འཆར་བ་དང༌། ངག་ལུས་ཀྱི་རང་
བཞིན་དུ་གནས་པ་རྣམས་མཚོན་པ་ཡིན་ནོ། །
འདི་དག་ལྷའི་གཟུགས་སུ་མི་བྱེད་དེ། སྔགས་ཀྱི་གཟུགས་སུ་བྱེད་པ་ཉིད་ཟབ་པར་
བཞེད་ན། ཡིག་འབྲུ་ཡང་ཟླ་བའམ། ཉི་མའི་གདན་ལ་འཕྲེང་ལྟར་བསྒྲིགས་པ་མགོ་གྱེན་དུ་
བསྟན་པ་ཡིན་ལ། ཡི་གེའི་མགོ་གང་ནས་རྩོམ་པ་ནི། གཉིས་ཀ་མཚུངས་པར་གཡས་ནས་
བརྩམས་པ་དང༌། གཡོན་ནས་བརྩམས་པར་འདོད་པ་དག་ཡོད་མོད། སྡོམ་པའི་རྒྱུད་འདིར་
ཡི་གེ་ཟློག་སྟེ་འབྲི་བས། གཡོན་ནས་བརྩམས་པར་འཐད་མོད་ཀྱི། འོན་ཀྱང་བླ་མའི་མན་
ངག་གིས་ཡབ་ཀྱི་ནི་གཡས་དང་ཡུམ་གྱི་ནི་གཡོན་ནས་བརྩམ་པས། ཨོཾ་ཡིག་དང་ཧཱུཾ་ཕཊ་
སོགས་ཡི་གེ་མཚུངས་པ་རྣམས་ཐད་ཀ་དེར་ཁ་སྦྱོར་དུ་འོང་བར་བྱ་གསུང་ལ། ཡབ་ཀྱི་ཐུགས་
ཀའི་ཧཱུཾ་ནི་ཧཱུཾ་བརྒྱད་གོང་བུ་གཅིག་ཏུ་འདུས་པར་སྒོམ་མོ་ཞེས་ཀྱང་གསུངས་ཏེ། རྒྱུ་མཚན་
ཞིག་ཀྱང་སྣང་ངོ༌། །དེ་དག་ནི་རྡོ་རྗེ་གསུམ་བྱིན་གྱིས་རླབས་པའོ། །[གནས་ལྔ་བྱིན་གྱིས་བརླབ་པ་ནི། 
གཉིས་ཀའི་མཆན།] ཡང་སྤྱི་བོའི་དབུས་སུ་ཡི་གེ་ཨོཾ་དཀར་པོ་རྣམ་པར་སྣང་མཛད་ཀྱི་ངོ་བོ་འོད་
ཟེར་སྙིང་གའི་བར་དུ་ཁྱབ་པ་དང༌། སྙིང་གར་ཡི་གེ་ཧཱུཾ་སྔོན་པོ་མི་བསྐྱོད་པའི་རང་བཞིན་འོད་
ཟེར་ལྟེ་བའི་བར་དུ་ཁྱབ་པ་དང༌། སྐེད་པའི་མཚམས་ཏེ་ལྟེ་བར་ཡི་གེ་སྭཱ་སེར་པོ་རིན་ཆེན་
འབྱུང་ལྡན་གྱི་རང་བཞིན་འོད་ཟེར་གསང་བའི་སྟོད་ཀྱི་བར་དུ་ཁྱབ་པ་དང༌། གསང་བའི་ཟེའུ་
འབྲུ་ལ་ཨ་ཡིག་དམར་པོ་འོད་དཔག་མེད་ཀྱི་རང་བཞིན་འོད་ཟེར་བརླའི་ཕྱེད་དུ་ཁྱབ་པ་དང༌། 
བརླའི་དབུས་དེ་ཉིད་དུ་ཡི་གེ་ཧཱ་ལྗང་ཁུ་དོན་ཡོད་གྲུབ་པའི་ངོ་བོ་འོད་ཟེར་རྐང་མཐིལ་གྱི་

མཐར་ཐུག་པར་འཕྲོ་བ་སྟེ། ཡི་གེ་ལྔ་པོ་དེ་རྣམས་ལས་འོད་ཟེར་རང་མདོག་དང་མཚུངས་པ་
གཙོ་བོར་གྱུར་པའི་སྣ་ལྔ་སྤྲོའོ། །འདིར་ཟེའུ་འབྲུ་ཞེས་པ་མགྲིན་པ་ལ་འདོད་པ་ནི་མི་ལེགས་
ཏེ། མགྲིན་པ་ལ་ཟེའུ་འབྲུར་གྲགས་པ་གང་ནའང་མེད་པ་དང༌། དགྱེས་རྡོར་ལས། སྤྱི་བོར་
ནི་ཨོཾ་གྱི་ཡི་གེའོ། །སྙིང་གར་ནི་ཧཱུཾ་གི་ཡི་གེའོ། །ཟེའུ་འབྲུ་ལ་ཨའི་ཡི་གེའོ་ཞེས་དུག་གསུམ་
གྱི་གནས་སྦྱོང་བྱེད་བཤད་པ་འདིར་ཡང་བླངས་ནས་ཡི་གེ་ལྷག་མ་རྣམས་ཁ་སྐོང་གི་ཚུལ་དུ་
བཤད་པ་ཡིན་པས། མགྲིན་པ་འདོད་ཆགས་ཀྱི་གནས་སུ་འཇོག་པའི་རྒྱུ་མཚན་གསལ་པོ་
མེད་པའི་ཕྱིར་རོ། །ཡང་འགའ་ཞིག་ཟེའུ་འབྲུ་ཞེས་པ་པདྨའི་ཟེའུ་འབྲུ་ཡིན་པའི་ཕྱིར། ཤེས་
རབ་མ་ཁོ་ན་ལ་བཀོད་དོ་གསུང་ན། འདིར་ཟེའུ་འབྲུའི་སྒྲས་བསྟན་པ་གསང་བའི་འཁོར་ལོ་
ནི་ངེས་པར་ཡིན་ལ། དེའི་འཁོར་ལོའི་ལྟེ་བ་ན། བདེ་བ་སྐྱེད་པའི་རྩའི་ཁྱད་པར་གནས་པ་
ནི་ཟེའུ་འབྲུ་སྟེ། ཁྱད་ཆོས་གཞན་སྦྱར་བ་མེད་ན་དེ་ཙམ་གྱིས་ཤེས་རབ་མ་ཁོ་ནའི་ཡིན་པར་
མི་འགྲུབ་པས། མན་ངག་ལས་ཡབ་ཡུམ་གཉིས་སྦྱོར་གྱི་སྐུ་ལ་འགོད་པ་ཉིད་བཟང་ཞིང༌། 
གཞུང་དུའང་ཡུམ་ཁོ་ནའི་གསལ་ཁ་མ་མཛད་པས་སོ། །དེ་དག་གི་སྦྱངས་བྱ་ནི་བྱིས་པའི་
ལུས་ངག་ཡིད་གསུམ་གྱི་ནུས་པ་རིམ་གྱིས་འཕེལ་བ་ནི་རྡོ་རྗེ་གསུམ་བྱིན་གྱིས་བརླབས་པས་
སྦྱོང༌། རྩ་དང་ཁམས་འཕེལ་བས་ཉོན་མོངས་པ་དུག་ལྔའི་རྣམ་རྟོག་རགས་པར་གྱུར་པ་ནི་
ཡི་གེ་ལྔས་སྦྱོངས་ཞིང༌། སྦྱངས་འབྲས་ནི་སྐུ་གསུང་ཐུགས་ཀྱི་གསང་བ་བསམ་གྱིས་མི་ཁྱབ་
པའི་གོ་འཕང་ཐོབ་པ་ནི་གནས་གསུམ་བྱིན་གྱིས་རླབས་དང༌། ཡེ་ཤེས་གཅིག་ཉིད་རིགས་
ལྔ་ལ་སོགས་པའི་དཀྱིལ་འཁོར་རབ་འབྱམས་སུ་ཤར་བའམ། གནས་གྱུར་མཐར་ཐུག་གི་
ཡེ་ཤེས་ལྔ་ལམ་དུ་བྱེད་པའོ། །གོང་མའི་སྨིན་བྱེད་ནི། ཁུ་བའི་ཁམས་སྐུ། རྡུལ་གྱི་ཁམས་
གསུང༌། རླུང་གི་ཁམས་ཐུགས་ཏེ། དེ་རྣམས་སྙིགས་མ་རིམ་གྱིས་ཟད་པ་དང༌། དྭངས་མ་རིམ་
གྱིས་འཕེལ་བ་ལས་བྱུང་བའི་ཡེ་ཤེས་མྱུར་དུ་སྐྱེ་བར་འགྱུར་བ་དང༌། ཉོན་མོངས་དུག་ལྔའི་

རང་བཞིན་ཡེ་ཤེས་སུ་འགྱུར་བ་དང༌། སྤྱི་སྙིང་ལྟེ་གསང་བཞི་དང་བདེ་བ་སྐུལ་བྱེད་བརླའི་རྩ་
རྣམས་དག་པར་བྱེད་པའོ། །སྒྲུབ་པའོ་ཞེས་པ་གཞུང་གི་ས་མཚམས་གཅོད་པའོ། །
བཞི་པ་སྒྲུབ་པ་ཆེན་པོའི་ཡན་ལག་ནི། ཡེ་ཤེས་དམ་ཚིག་མཉམ་གྱུར་པས། །དེ་ཕྱིར་
འདི་ནི་རྡོ་རྗེར་བརྗོད། །དབང་གི་དོན་ནི་བསྒོམས་བྱས་ནས། །ཕྱི་ནས་མཆོད་པ་ཡང་དག་
བརྩམས། །ལིང་ག་གཉིས་ལ་སྔགས་སྦྱར་བ། །སྣ་རྩེར་ཨཱཿཡིག་རྣམ་པར་དགོད། །དེ་བཞིན་
ལིང་གའི་ལྟེ་བ་ལ། །ཡི་གེ་བཾ་ནི་རྣམ་པར་བསམ། །བློ་ལྡན་རྣལ་འབྱོར་མ་ལ་སྲུབ། །དག་པའི་
ལུས་ནི་དྲི་མ་མེད། །ཞེས་པ་སྟེ། འདི་ལ་གསུམ་ལས། དོན་ཚན་དང་པོ་ཡེ་ཤེས་པ་གཞུག་པ་
ནི། དཀྱིལ་ཆོག་ལས། རྐང་པ་མནན་ཞིང་གྱེན་དུ་བལྟས་ནས་ནི། །ཕཻཾ་ཞེས་བྱ་བའི་སྒྲ་ནི་སྒྲག་
པར་བྱ། །ཕྱོགས་བཅུར་གནས་པའི་དཔའ་བོ་དང༌། །རྣལ་འབྱོར་མ་ནི་དགུག་པ་སྟེ། །འཛུབ་
གཉིས་འདུད་ཅིང་གུང་མོ་གཉིས། །སྦྱར་ཏེ་མཐེ་བོང་རྡོ་རྗེ་ནི། །བརྟན་པར་སྦྱར་ལ་དཔྲལ་བ་
ཡི། །དབུས་སུ་ལེགས་པར་བཞག་པར་བྱ། །ཕྱག་རྒྱ་མ་མོའི་ཚོགས་བསྐུལ་ནས། །བསྐོར་
ཞིང་ངེས་པར་གཞུག་པར་བྱ། །ཞེས་གསུངས་ཏེ། ཐུགས་ཀའི་ཧཱུཾ་ལས་འཕྲོས་པའི་འོད་ཟེར་
གྱིས་རང་འདྲའི་ཡེ་ཤེས་སེམས་དཔའ་དཔའ་བོ་རྣལ་འབྱོར་མའི་ཚོགས་དང་བཅས་པ་མདུན་
དུ་བྱོན་པར་མོས། རྐང་པ་གཡོན་པའི་བོལ་གྱིས་གཡས་པའི་བོལ་མནན་མིག་གྱེན་དུ་བལྟ་
ཞིང་བསྒྱུར། ལག་པ་གཉིས་མཐེ་བོང་རྩེ་སྤྲད་ལ་ཐུར་དུ་བསྟན། འཛུབ་མོ་གཉིས་འདུད། 
གུང་མོ་གཉིས་རྩེ་སྤྲད། སོར་མོ་ལྷག་མ་བཞི་བརྐྱང་བ་ནི། འབར་བའི་ཕྱག་རྒྱའམ། སྐྱེ་
གནས་ཀྱི་ཕྱག་རྒྱ་ཞེས་བྱ་བ་སྟེ། དཔྲལ་བའི་ཐད་དུ་གཡོན་དུ་ལན་གསུམ་བསྐོར་ཞིང་གཡས་
སུ་གཅུའོ། །ངག་ཏུ་ཕཻཾ་ཞེས་བརྗོད་ཅིང་ཡེ་ཤེས་སེམས་དཔའ་སྤྱན་དྲངས། ཛཿཧཱུཾ་བཾ་ཧོཿཞེས་
པས། རང་ཉིད་དམ་ཚིག་པ་ལ་དགུག་གཞུག་བཅིངས་མཉེས་བྱས་པས་དམ་ཡེ་རོ་མཉམ་
དུ་གྱུར་པ་ལ། རྣམ་ལྔ་འདོད་སྐོར་བྱས་ཤིང༌། ཆོས་ཐམས་ཅད་ཀྱི་རང་བཞིན་ཐབས་དཀྱིལ་

འཁོར་དང༌། ཤེས་རབ་བདེ་སྟོང་དབྱེར་མེད་ཟུང་འཇུག་གི་རྣལ་འབྱོར་དུ་གདོད་ནས་དག་
པའི་ཕྱིར། བདག་ཀྱང་ཟུང་འཇུག་གི་རྣལ་འབྱོར་དུ་དག་གོ །ཞེས་ང་རྒྱལ་གཟུང་བ་ནི། ཨོཾ་ཡོ་
ག་ཤུདྡྷ་སརྦ་དྷརྨ་ཡོ་ག་ཤུདྷོ྅་ཧཾ། ཞེས་བརྗོད་པས། དམ་ཡེ་མཉམ་པར་གྱུར་པ་དེའི་ཕྱིར་འདི་
ནི་དབྱེར་མི་ཕྱེད་པས་རྡོ་རྗེ་སྟེ། ཟུང་འཇུག་གི་རྣལ་འབྱོར་ལམ་དུ་བྱེད་པའོ་ཞེས་བརྗོད་ཅིང༌། 
རྣལ་འབྱོར་དེའི་སྔགས་ཀྱིས་བྱིན་གྱིས་བརླབ་བོ། །ཡེ་ཤེས་དམ་ཚིག་མཉམ་ཞེས་པའི་ཚིག་
གི་ཟུར་གྱིས་འཕངས་པར་གྱུར་པས་ལུས་དཀྱིལ་མི་སྒོམ་ན། སྐབས་འདིར་སེམས་དཔའ་
གསུམ་བརྩེག་བྱ་ལ། སྒོམ་ན་ལུས་དཀྱིལ་གྱི་གཙོ་བོ་ཉིད་ཀྱིས་སེམས་དཔའ་གསུམ་བརྩེག་
ཏུ་འགྱུར་བས་འདིར་མི་དགོས་སོ། །དོན་ཚན་གཉིས་པ་དབང་གི་དོན་སྒོམ་པ་ནི། དབང་
རྒྱས་བསྡུས་ཇི་ལྟར་འོས་པ་བླང་བ་ལས། འདིར་བསྡུས་པའི་དབང་དུ་བྱས་ན། སྙིང་གའི་
འོད་ཟེར་གྱིས་དབང་ལྷ་སྤྱན་དྲངས་གསོལ་བ་བཏབ་པས། དཔལ་ཧེ་རུ་ཀའི་ཕྱག་ཏུ་བུམ་
པ་ཐོགས་ཤིང་རྡོ་རྗེ་ཕག་མོ་ལ་སོགས་པ་རྣལ་འབྱོར་མ་ལྔ་པོ་རྣམས་ཀྱིས། གཡས་ཌཱ་མ་རུ་
འཁྲོལ་བ་དང༌། གཡོན་པས་ཐོད་པར་བུམ་ཆུ་བླངས་ཏེ་བདག་ཉིད་ཀྱི་སྤྱི་བོ་ནས་བླུགས། པི་
ཝང་མ་ལ་སོགས་པ་ལྷ་མོ་བཅུ་དྲུག་གིས་བདག་ཉིད་མཆོད་ཅིང༌། སངས་རྒྱས་བྱང་སེམས་
དཔའ་བོ་མཁའ་འགྲོ་ཀུན་གྱིས། བཀྲ་ཤིས་ཀྱི་གླུ་དབྱངས་དང་ཤིས་པ་བརྗོད་དེ། ཇི་ལྟར་
བལྟམས་པ་སོགས་བརྗོད་ནས་དབང་བསྐུར་བར་བསམ་ལ། ཆུ་རྒྱུན་གྱིས་ལུས་གང་བ་དང༌། 
སྒོ་གསུམ་གྱི་དྲི་མ་དག་སྟེ། ཆུའི་ལྷག་མ་ཡར་ལུད་པ་ལས། ཡབ་ཡུམ་གཉིས་ཀ་ལ་མི་བསྐྱོད་
པས་དབུ་རྒྱན་པར་བསམ་མོ། །འབྲིང་དུ་ན་དེའི་སྟེང་དུ་དབང་གོང་མ་རྣམ་པ་གསུམ་བླང་ངོ༌། །
རྒྱས་པར་ན། ཅོད་པན་རྡོ་རྗེ་དྲིལ་བུ་མིང་བརྟུལ་ཞུགས་རྣམས་ཀྱང་བླང་བར་བྱ་བ་ཡིན་མོད་
ཀྱི། ད་ལྟ་ལག་ལེན་ལ་མི་མཛད་དོ། །དེའི་འོག་ཏུ་དོན་ཚན་གསུམ་པ་མཆོད་པ་ལ། མཆོད་
པ་དངོས་དང་རྗེས་ཆགས་སོ། །དང་པོ་ནི་དབང་བསྐུར་བའི་ཕྱི་ནས་མཆོད་པ་ཡང་དག་པར་

བརྩམས་ཏེ། ཆུ་གཉིས་སྔོན་དུ་འགྲོ་བའི་ཉེར་སྤྱོད་ཕྱིའི་མཆོད་པ་དང༌། ཤ་ལྔ་བདུད་རྩི་ལྔ་
ཡེ་ཤེས་ཀྱི་བདུད་རྩི་བྱིན་གྱིས་བརླབས་ཏེ་བསྟེན་པ་ནང་མཆོད་དེ། སྐབས་འདིར་མཆོད་
པ་གཉིས་ཀྱིས་མཆོད་དོ། །དོན་ཚན་བཞི་པ་རྗེས་ཆགས་ཀྱི་རྒྱས་འདེབས་པ་ནི། ལིང་ག་སྟེ་
ཡབ་ཡུམ་གྱི་རྟགས་མཁའ་གསང་གཉིས་ལ་ནི། སྔགས་སྦྱར་བར་བྱ་བ་སྟེ། མཁའ་གསང་མི་
དམིགས་ཏེ་སྟོང་པ་ཉིད་དུ་སྦྱངས་ལ། སྟོང་པའི་ངང་ལས་ཧཱུཾ་ལས་ཡབ་ཀྱི་རྡོ་རྗེ་ཕྱི་དབྱིབས་
ལིང་ག་ཉིད་ལ། ནང་རྡོ་རྗེ་རྩེ་ལྔ་པ་ལྟེ་བ་ལ་ཧཱུཾ་གིས་མཚན་པ། སྟོང་པའི་ངང་ལས་ཤེས་རབ་
ཀྱི་པདྨ། ཨཱཿལས་བྱུང་བ་ཕྱི་དབྱིབས་སྐྱེ་གནས་ཉིད་ལ། ནང་པདྨ་དམར་པོ་འདབ་མ་གསུམ་
པ། སྣ་རྩེ་སྟེ་དེའི་ལྟེ་བ་ལ་ཨཱཿཡིག་དགོད་པར་བྱའོ། །པདྨ་ལ་ཨཱཿཡིག་དངོས་སུ་བཤད་པས་
རྡོ་རྗེ་ལ་ཧཱུཾ་ཡང་དོན་གྱིས་འཕངས་སོ། །དེ་བཞིན་དུ་ལིང་གའི་ལྟེ་བ་སྟེ། རྡོ་རྗེ་ནོར་བུ་ལ་ཡི་
གེ་བཾ་ཞེས་བྱ་བ་ནི། སྡེབ་སྦྱོར་གྱི་དབང་གིས་ཡ་བཏགས་བོར་བ་སྟེ། བྱཱཾ་ཡིག་གོ །དེ་ཉིད་ཀྱི་
ཕྱིར་ནོར་བུ་ལ་བྱཱ་རྣམ་པར་བསམ་པ་བཞིན་དུ། པདྨའི་ཟེའུ་འབྲུའི་དབུས་སུ་ཡི་གེ་དྱཱ་བསམ་
པ་ཡང་ཤུགས་ལ་བསྟན་ནོ། །དེ་ཡང་ཟེའུ་འབྲུ་དཀར་བ་དྱཱ་སེར་པོས་མཚན་པ་དང༌། ནོར་བུ་
དམར་སྐྱ་བྱཱ་དམར་ནག་གིས་མཚན་པར་སྡོམ་པའི་སྒྲུབ་ཐབས་གཞན་ལས་བཤད་དོ། །
རྩ་བཤད་ཀྱི་རྒྱུད་རྣམས་ལས་སྔགས་བཏུའི་སྐབས་སུ། །དྱཱ་དང་བྱཱ་ལ་ཡི་གེའི་བསྡུ་བ་
མེད་པར་དངོས་སུ་བྲིས་པའི་དགོས་པ་ཡང་རྟགས་གཉིས་བྱིན་གྱིས་བརློབས་པའི་སྔགས་
སུ་དགོངས་པ་སྟེ། ད་ཡིག་ནི་ཆུ་ཁམས་ཀྱི་མེ་སྟེ་དམར་ཆ་དང་འདྲེས་པའི་དཀར་པོ། ཡ་
བཏགས་ནི་རྩ་དེ་ལ་རྒྱུ་བའི་རླུང༌། དེ་ཡང་པ་ར་ཤུ་བ་ཤོདྱཱ་ཏ་ཞེས་པ། དགྲ་སྟ་ལྟར་ཐབས་
ཀྱི་རྩ་འབྱེད་ཅིང་ཞགས་པ་ལྟར་ཐིག་ལེ་འཆིང་བའི་ཟེའུ་འབྲུའི་རྩ་སྟེང་དུ་འཕྱར་བའི་དོན་
ནོ། །བ་ཡིག་ནི་ཐིག་ལེ། ཡ་བཏགས་ནི་རླུང་སྟེ་ཤེས་རབ་ཀྱི་རྩ་ཁམས་སྐྱོད་ནུས་པའི་རླུང་
དང་ཐིག་ལེ་ནོར་བུའི་རྩ་འཁོར་ན་གནས་པ་མཚོན་ལ། བྱཱ་གྷྲ་ཛི་ནའི་དོན་སྟག་ལྤགས་ཀྱི་

སྨད་དཀྲིས་སམ་ཞེ་སྡང་འཇོམས་པའི་ཕྱིར་དང་ཐིག་ལེ་སྲུང་བའོ། །གཉིས་ཀའི་བུ་གར་ཕཊ་
དམར་སེར་གྱིས་བཀག་པར་མོས་པ་ནི་འཛག་པ་འགོག་པ་ཡིན་ལ། བདེ་སྟོང་གཉིས་སུ་མེད་
པའི་ཡེ་ཤེས་སྒོམ་པར་ནུས་པའི་བློ་དང་ལྡན་པས། རྣལ་འབྱོར་མ་ལ་སྙོམས་པར་འཇུག་ཅིང་
སྐྱེ་གནས་སུ་ཡང་དག་པར་བསྲུང་བར་བྱའོ། །དེར་ཐིག་ལེ་མི་འཕོ་བར་བཟུང་བས་དགའ་བ་
བཞིའི་ཡེ་ཤེས་བརྟན་པར་བྱས་པས་ལྷ་སྐུ་ལ་རྒྱས་བཏབ་པས། དག་པའི་ལུས་དཀྱིལ་འཁོར་
དེ་ཉིད་དྲི་མ་རྣམ་རྟོག་མེད་པ་བདེ་སྟོང་གི་ཡེ་ཤེས་སུ་འཆར་བར་འགྱུར་རོ། །རྗེས་ཆགས་ཀྱི་
རྣལ་འབྱོར་འདི་ལ་ནི་གསང་བའི་མཆོད་པ་དང་བླ་ན་མེད་པའི་མཆོད་པ་གཉིས་ཀ་ཚང་བ་
ཡིན་པས། གོང་གི་མཆོད་པ་དང་སྡོམས་པས་འདིར་མཆོད་པ་བཞི་ཅར་ཚང་ངོ༌། །དེ་དག་གི་
སྦྱངས་བྱ་ནི། ལོ་བཅུ་དྲུག་གམ་བཅུ་གཉིས་ཀྱི་མཐར་བྱ་བ་རྣམས་ལ་ཤེད་བྱེ་ཞིང༌། རྣམ་རྟོག་
རགས་པར་གྱུར་ལ། སེམས་ཀྱི་མཐུ་རྫོགས་པ་ནི། ཡེ་ཤེས་པ་བསྲེས་པས་སྦྱོང༌། རང་རང་གི་
བྱ་བ་ལ་གནས་པ་ནི། དབང་བསྐུར་བས་སྦྱོང༌། བཟའ་བཏུང་གོས་དང་གནས་ཁང་སོགས་
ལོངས་སྤྱོད་ལ་ཅི་དགར་སྤྱོད་ཅིང་ཡུལ་བསྟེན་པ་ནི། མཆོད་པས་སྦྱོང༌། རིགས་དང་མཐུན་
པའམ་མི་མཐུན་པའི་ཕོ་དང་མོའི་ཡུལ་ལ་དབང་པོ་གཉིས་སྦྱོར་བསྟེན་པ་ནི། རྗེས་ཆགས་
རྒྱས་འདེབས་གྱིས་སྦྱོང་བ་ཡིན་ནོ། །ཡང་འགའ་ཞིག་སྐུ་གསུང་ཐུགས་བྱིན་རླབས་ཡན་ཆད་
མངལ་གྱི་གནས་སྐབས་ལ་སྦྱར་ནས། ཡེ་ཤེས་པ་གཞུག་པ་དང་བཙས་པ་སྦྱོར་བའང་ཡོད་དེ་
འདིར་མི་འདོད་དོ། །
སྦྱངས་འབྲས་ནི། སངས་རྒྱས་ཐམས་ཅད་ཡེ་ཤེས་གཅིག་པར་གྱུར་པ་ནི་ཡེ་ཤེས་པ་
གཞུག་པ་དང༌། རྫོགས་སངས་ཀྱི་ཡེ་ཤེས་བརྙེས་པ་ན་སངས་རྒྱས་ཐམས་ཅད་ཀྱིས་རང་ལ་
ཁམས་གསུམ་ཆོས་ཀྱི་རྒྱལ་པོར་དབང་བསྐུར་བར་འགྱུར་བ་ནི་དབང་བསྐུར་རྒྱས་བཏབ་
དང༌། དེར་མཆོད་པའི་བཀོད་པ་མཐའ་ཡས་པ་རྟག་ཏུ་འབྱུང་བ་ནི་མཆོད་པ་དང་ཁ་སྦྱོར་གྱི་

སྐུ་ཅན་ཐུགས་རྒྱུད་ཟག་མེད་ཀྱིས་རྒྱས་པ་ནི་རྗེས་ཆགས་ཀྱིས་ལམ་དུ་བྱེད་དོ། །ཡང་འཇིག་
རྟེན་དུ་སྤྲུལ་སྐུ་སྟོན་པ་དང་སྦྱར་ན། ཡེ་ཤེས་བསྲེ་བ་ནི་ཆགས་བྲལ་གྱི་ཚུལ་ལ་རབ་ཏུ་བྱུང་
ནས་དཀའ་བ་སྤྱོད་པ་སོགས་དང༌། ཆགས་ཆེན་གྱི་ཚུལ་ལ་བདག་ཉིད་རིགས་ལྔའི་དཀྱིལ་
འཁོར་དུ་སྒྲུབ་ཅིང་རིག་པའི་བརྟུལ་ཞུགས་སྤྱོད་པ་ལ་སོགས་པ་ཡིན་ལ། དབང་བསྐུར་བ་
ནི་རྡོ་རྗེའི་གདན་དུ་བདུད་བཏུལ་ནས་ཆགས་བྲལ་ལམ། ཆགས་ཅན་གྱི་སྐུར་སངས་རྒྱ་བའི་
ཚུལ་བསྟན་པ་དང༌། མཆོད་པ་ནི་མཆོད་པའི་བཀོད་པ་རྒྱ་ཆེན་པོ་འབྱུང་བ་དང༌། རྗེས་ཆགས་
ནི། །ཆགས་ཆེན་གྱི་གདུལ་བྱ་འདུལ་བའི་དོན་དུ་རྗེས་ཆགས་ཀྱི་སྤྱོད་པ་སྟོན་པ་རྣམས་དང་
སྦྱོར་རོ། །ཡང་གོང་མའི་སྨིན་བྱེད་ནི་ཟུང་འཇུག་གི་སྐུ་གཉིས་འཛིན་སྤངས་པ་ཐོབ་པ་ནི་
ཡེ་ཤེས་ཀྱི་སྐུ་དང༌། སྐད་ཅིག་མ་དང་ས་ལམ་གྱིས་བསྡུས་པའི་དགའ་བཞི་ལུགས་འབྱུང་
ལུགས་ཟློག་གི་རིམ་པ་ཐམས་ཅད་དབང་བསྐུར་བ་དང༌། རླུང་དང་ཐིག་ལེ་གཙུག་ཏོར་དུ་
ཐིམ་པ་རིགས་བདག་གིས་རྒྱས་འདེབས་དང༌། རིགས་པའི་བརྟུལ་ཞུགས་ཀྱི་སྤྱོད་པ་རྣམས་
མཆོད་པ་དང་རྗེས་ཆགས་ཀྱིས་སྨིན་པར་བྱེད་དོ། །གནས་སྐབས་ཀྱི་དགོས་པ་ནི། ཡེ་ཤེས་པ་
བསྲེས་པས་སངས་རྒྱས་ཐམས་ཅད་ཀྱི་བྱིན་རླབས་རང་ཉིད་ལ་འཇུག་པ་དང༌། སངས་རྒྱས་
ཀུན་འདུས་པའི་ང་རྒྱལ་དུ་འཕོ་བ་དང༌། དམ་ཡེ་ལ་བཟང་ངན་དུ་འཛིན་པ་བཟློག་པ་དང༌། 
སྐྱོན་ཀུན་སྤངས་ཡོན་ཏན་ཀུན་རྫོགས་གདོད་ནས་གྲུབ་པའི་དཔལ་ཧེ་རུ་ཀ་དེ་ཉིད་རང་དང་
དབྱེར་མེད་པར་ཤེས་པའི་ཕྱིར་རོ། །དབང་བསྐུར་བས་ནི་སྔགས་ཀྱི་ལྷ་དེ་ཉིད་རྒྱལ་སྲིད་དུ་
བསྐོས་པ་ཡིན་པ་འཕྲིན་ལས་སྒྲུབ་པ་ལ་མཆོག་ཏུ་དབང་བའི་ཕྱིར་རོ། །མཆོད་པ་ནི་དེའི་
ཡན་ལག་སྟེ། ཚོགས་ཆེན་པོ་གསོག་པའི་ཕྱིར་དང༌། རང་གཞན་ལ་ཤེས་པའི་ཕྱིར་རོ། །རྗེས་
ཆགས་ནི་སྒོམ་པའི་ལྷ་དེ་ཡང་བདེ་སྟོང་གི་ཡེ་ཤེས་ཀྱིས་རྒྱས་ཐེབས་པ་དགོས་པའི་ཕྱིར་སྒོམ་
མོ། །དེ་ཡན་ཆོད་ལ་སྒྲུབ་པ་ཆེན་པོའོ་ཞེས་པའི་ཚིག་མེད་ཀྱང་སྔ་མ་གསུམ་པོའི་ཤུགས་ལ་གོ་

བར་དགོངས་སོ། །དེ་དག་ནི་དང་པོ་སྦྱོར་བ་ཞེས་བྱ་བའི་ཏིང་ངེ་འཛིན་ནོ། །ཞེས་པ་ནི་དེ་ཡན་
ཆད་ཀྱིས་གཙོ་བོ་ཡབ་ཡུམ་གྱི་ཏིང་ངེ་འཛིན་ཆ་ཚང་བར་གྱུར་པས་དང་སྦྱོར་རྫོགས་ཞེས་པ་
སྟེ། དང་སྦྱོར་དང་རྒྱལ་མཆོག་གི་ས་མཚམས་གཅོད་པའི་ཚིག་གོ ། 
གཉིས་པ་དཀྱིལ་འཁོར་རྒྱལ་མཆོག་ལ། རྒྱུ་ཐིག་ལེ་སྒྲུབ་པ། འབྲས་བུ་དཀྱིལ་འཁོར་
བཞེངས་པ། དེ་དག་སྤྲོ་ཞིང་དགོད་པ། རྫོགས་བྱེད་བྱིན་རླབས་ཀྱི་རིམ་པ། མཆོད་ཅིང་
བསྟོད་པར་བྱ་བའོ། །དང་པོ་ནི། ཨོཾ་སརྦ་ཏ་ཐ་ག་ཏ་ཨ་ནུ་རཱ་ག་ཎ་བཛྲ་སྭ་བྷ་ཝ་ཨཱཏྨ་ཀོ྅་
ཧཾ། སྙིང་གའི་ས་བོན་འོད་ཟེར་གྱིས། །བདེ་བར་གཤེགས་པ་སྤྱན་དྲངས་ཏེ། །ཨ་ཝ་དྷཱུ་ཏིའི་
གནས་དེ་བཞིན། །སྨིན་མའི་བར་དུ་ངེས་པར་གཞུག །དང་པོའི་དབྱངས་ཡིག་ཡང་དག་ལྡན། །
དེ་ནི་སྐད་ཅིག་འབར་བསམ་ནས། །མགལ་མེའི་འཁོར་ལོ་ལྟར་གནས་པ། །རྣལ་འབྱོར་མ་
ནི་དེ་བཞིན་ནོ། །ཞེས་པ་སྟེ། སླར་ཡང་ཡབ་ཡུམ་སྙོམས་པར་ཞུགས་པས་གཉིས་ཀར་གྱི་སྐུ་
བདེ་བ་ཆེན་པོས་གང་བར་མོས་ཏེ། དེ་བཞིན་གཤེགས་པ་ཐམས་ཅད་ཀྱི་རྗེས་ཆགས་རྡོ་རྗེའི་
ང་རྒྱལ་དང་བཅས་པའི་སྔགས་བརྗོད་དོ། །དཔེ་འགའ་ཞིག་ལས་རཱ་ག་ཎ་དང་བཛྲ་གྱི་བར་ན་
པཱུ་ཛ་ཞེས་པ་ཡོད་དོ། །བདེ་བས་རྐྱེན་བྱས་པས་སྙིང་གའི་ས་བོན་ཧཱུཾ་ལས་འོད་ཟེར་འབར་ཏེ། 
ཕྱོགས་བཅུའི་སངས་རྒྱས་བྱང་ཆུབ་སེམས་དཔའ་བདེ་བར་གཤེགས་པ་རྣམས་སྤྱན་དྲངས་
ཏེ། སྨིན་མའི་བར་ཏེ་སྨིན་མཚམས་གནད་ཀྱི་སྒོ་ནས་ངེས་པར་བཅུག་སྟེ། དེ་ནས་རྩ་ཨ་ཝ་
དྷཱུ་ཏིའི་གནས་ཇི་ལྟ་བ་དེ་བཞིན་དུ་འཇུག་ཅིང༌། སྨིན་མཚམས་ནས་སྤྱི་བོའི་བར་རྩ་ཨ་ཝ་དྷཱུ་
ཏིའི་ཡལ་ག་ལ་ཞུགས། སྤྱི་བོའི་ཧཾ་ཡིག་བྱང་ཆུབ་སེམས་ཀྱི་བདུད་རྩི་དང་ལྷན་ཅིག་ཏུ་སྤྱི་བོ་
ནས་ལྟེ་བའི་བར་ལ་ཡང་དབུ་མའི་ལམ་བརྒྱུད། དང་པོའི་དབྱངས་ཡིག་ལྟེ་བའི་གཏུམ་མོ་ཨ་
ཡིག་ཀླད་སྐོར་གྱིས་བརྒྱན་པ་དང་ཡང་དག་རེག་ཅིང་ལྡན་པའི་སྐད་ཅིག་དེ་ལ་སངས་རྒྱས་དེ་
རྣམས་ནི། ཐིག་ལེའི་རང་བཞིན་དུ་འབར་ཞིང་ཞུ་བར་བསམ་ཏེ། བྱང་ཆུབ་ཀྱི་སེམས་ནོར་

བུའི་བར་དུ་སོང་བ། ཡང་གཏུམ་མོ་དང་རོ་གཅིག་ཏུ་འདྲེས་ཏེ་ཡར་ལྡོག་པ་སྤྱི་བོའི་བར་དུ་
སོང་ཞིང༌། ཡས་བབས་དང་མས་བརྟན་གྱི་དགའ་བཞི་ཡང་ཡང་ཉམས་སུ་མྱོང་བའི་ཕྱིར་ཐིག་
ལེ་སྤྱི་བོ་ནས་ནོར་བུ་ནས་སྤྱི་བོའི་བར་དུ་མགལ་མེའི་འཁོར་ལོ་ལྟར་འཁོར་ཞིང་གནས་པ་
དང༌། རྣལ་འབྱོར་མ་སྟེ་ཡུམ་གྱི་སྐུ་ལ་བྱང་ཆུབ་ཀྱི་སེམས་འཁོར་ཚུལ་དེ་བཞིན་ནོ། །དེ་ནས་
ཐིག་ལེ་ནོར་བུ་ནས་སྤྲོས་པ་ན། ཡུམ་གྱི་ཐིག་ལེ་ཡང་རྩ་སྣར་བྱོན་ཏེ་རོ་གཅིག་ཏུ་འདྲེས་པ་
བསམ་པར་བྱའོ། །དཀྱིལ་འཁོར་སྤྲུལ་པའི་རྒྱུ་སངས་རྒྱས་རྣམས་སྤྱན་དྲངས་ཏེ། ཞུ་བ་ཙམ་
སྒྲུབ་ཐབས་མང་པོ་ཞིག་ལ་ཡོད་ཀྱང༌། །འཇུག་པའི་སྒོ་སྨིན་མཚམས་དང༌། འགྲོ་བའི་ལམ་
ཨ་ཝ་དྷཱུ་ཏི་དང༌། འཇུ་བྱེད་ལྟེ་བའི་གཏུམ་མོ་དང༌། འབབ་ཚུལ་མགལ་མེའི་འཁོར་ལོ་ལྟར་
ཡབ་ཡུམ་གཉིས་ཀའི་ཐིག་ལེ་འཁོར་བ་རྣམས་འདི་ཉིད་ཀྱི་སྒོས་ཆོས་ཡིན་ལ། གཞུང་ཚིག་ནི་
རྩ་རྒྱུད་དང་རྡོ་རྗེ་མཁའ་འགྲོའི་རྒྱུད་ཚིག་དྲངས་པའོ། །དེ་དག་གི་སྦྱངས་བྱ་ལ་འོད་ཟེར་འཕྲོ་
བ་ནི། བུའི་ལས་ཀྱི་མཐུས་ཆགས་པའི་རྣམ་རྟོག་དྲག་པོ་སྐྱེས་པ་སྦྱོང༌། སངས་རྒྱས་རྣམས་
སྤྱན་དྲངས་པ་ནི་སྲིད་པ་འཚོལ་བ་རྣམས་ཞུགས་པ་དང༌། དེ་རྣམས་ཞུ་སྟེ་ལྷ་མོའི་པདྨར་སོན་
པའི་བར་ནི། གཉིས་སྦྱོར་གྱི་རྐྱེན་གྱིས་དྲི་ཟ་འཁོར་བའི་ཐིག་ལེ་འཕོས་པ་སྦྱོང་བར་བྱེད་
དོ། །སྦྱངས་འབྲས་ནི། འོད་ཟེར་དང་དགའ་བའི་སྒྲས་ཁྱབ་པ་ནི། སེམས་ཅན་རྣམས་ལ་
ཐུགས་རྗེ་ཆེན་པོ་སྤྲོ་བ་དང༌། སངས་རྒྱས་རྣམས་སྐུ་ལ་ཞུགས་ཏེ་ཞུ་བ་ནི་སངས་རྒྱས་ཐམས་
ཅད་བདེ་བ་ཆེན་པོས་མཉེས་པར་མཛད་པ་དང༌། ཐིག་ལེ་ཁ་ནང་དུ་འདུས་པ་ནི་ནམ་མཁའི་
མཐས་གཏུགས་པར་སྤྲུལ་པ་སྟོན་པའི་ཡེ་ཤེས་ཀྱིས་ཁྱབ་པ་ལམ་དུ་བྱེད་པའོ། །སྨིན་ཚུལ་ནི་
འོད་ཟེར་སྤྲོ་བ་ནི་སྔགས་རིམ་གྱི་གཏུམ་མོ་འབར་བ་དང༌། དེ་བཞིན་གཤེགས་པ་རྣམས་སྤྱན་
དྲངས་པ་ནི། ཕུང་ཁམས་ཀྱི་དྭངས་མ་ཞུ་བ་དང༌། ཨ་ཝ་དྷཱུ་ཏིའི་ལམ་ནས་འཇུག་པ་ནི། ཡེ་
ཤེས་རིམ་པའི་ཡས་བབས་ཀྱི་དགའ་བའི་ས་གཞི་རྣམས་ཀྱི་གཞི་འདིངས་པར་བྱེད་པའོ། །

གཉིས་པ་འབྲས་བུ་དཀྱིལ་འཁོར་བསྐྱེད་པ་ནི། འབར་བའི་འཕྲེང་བ་རྒྱ་མཚོ་ནི། །འཁོར་
ལོ་ཀུན་ནས་སྒོ་བཞི་པ། །དཔའ་བོའི་དབང་པོ་ཞལ་བཞི་པ། །དཔའ་བོ་རྣལ་འབྱོར་མས་
ཡོངས་བསྐོར། །དེ་ཉིད་དབྱེ་བས་ཕྱེ་བ་སྟེ། སྔགས་པས་རང་འདོད་རྣམས་པར་དབྱེ། །ཕྱིན་ཅི་
ལོག་ཏུ་སྦྱར་བར་བྱ། །རབ་ཏུ་དགའ་བའི་དཀྱིལ་འཁོར་ནི། །རབ་སྦྱོར་དོན་དུ་བསྒྲུབ་པར་
བྱའོ། །ཞེས་ཏེ། ཀློག་སྐྱ་འགྱུར་ལས། འོག་ནས་འབྱུང་བའི་རྩ་ཡི་ལམ་ནི་ཐམས་ཅད་དང༌། 
ཞེས་པ་རྣལ་འབྱོར་མས་ཡོངས་བསྐོར། ཞེས་པའི་འཇུག་ན་འདུག་ཅིང༌། དེ་ཉིད་དབྱེ་བས་
སོགས་ལ། སྔགས་པ་ཇི་ལྟར་དབྱེ་འདོད་པས། །དེ་ཉིད་དབྱེ་བས་ཐ་དད་ཉིད། །ཅེས་འབྱུང་
ཞིང༌། ཕྱིན་ཅི་ལོག་ཏུ་ཞེས་པའི་དོད་དུ། མཁའ་འགྲོ་མ་ནི་མཉེས་སྦྱོར་བྱེད། །ཅེས་འབྱུང་ངོ༌། །
དེ་ཡང་ཡབ་ཡུམ་གྱི་བྱང་ཆུབ་ཀྱི་སེམས་འདྲེས་པའི་ཐིག་ལེའི་གོང་བུ་ནི། འོད་ཟེར་འབར་
བའི་འཕྲེང་བ་རྒྱ་མཚོ་ལྟར་ཟད་མི་ཤེས་པ་ཡིན་ལ། དེ་ལས་རྟེན་དང་བརྟེན་པའི་དཀྱིལ་
འཁོར་དུས་གཅིག་ཏུ་གྲུབ་པ་ནི། རྟེན་གྱི་དཀྱིལ་འཁོར་གྱི་འཁོར་ལོ་ནང་དུ་བདེ་ཆེན་ཐུགས་
གསུང་སྐུའི་འཁོར་ལོ་དང༌། ཕྱི་རོལ་ཤར་སོགས་ཕྱོགས་བཞི་ཀུན་ནས་རབ་ཏུ་ཕྱེ་བའི་སྒོ་བཞི་
པ། བརྟེན་པའི་ལྷ་ཚོགས་དཔའ་བོའི་དབང་པོ་འཁོར་ལོ་བདེ་མཆོག་ཧེ་རུ་ཀ་ཞལ་བཞི་ཕྱག་
བཅུ་གཉིས་པ། འཁོར་དཔའ་བོ་ཉེར་བཞི་དང༌། རྣལ་འབྱོར་མ་སུམ་ཅུ་སོ་བདུན་གྱིས་ཡོངས་
སུ་བསྐོར་བ་བསྒོམ་པར་བྱའོ། །འདི་ཐིག་ལེ་ལས་དཀྱིལ་འཁོར་སྐད་ཅིག་གིས་བསྐྱེད་པའི་
ལུགས་ཡིན་ལ། ས་བོན་ལས་བསྐྱེད་པ་སོགས་བསྐྱེད་ཆོག་གཞན་གཞུང་འདིར་མི་གསལ་
བས་མི་དགོས་མོད། ཅི་སྟེ་ས་བོན་བྱེད་ན་ཧཱུཾ་ཨཾ་ལས་གཙོ་བོ་ཡབ་ཡུམ། མཱཾ་ཏཱཾ་བཱཾ་ལཾ་ལས་སྙིང་
པོའི་རྣལ་འབྱོར་མ། པུ་ཛ་སོགས་ལས་འཁོར་ལོ་གསུམ། ཧཱུཾ་བརྒྱད་ལས་སྒོ་མཚམས་མ་
བརྒྱད་བསྐྱེད་དེ། འདིར་མ་ཟད་ལཱུ་དྲིལ་གཉིས་ཀྱི་དགོངས་པ་ཡང་ས་བོན་འདི་དག་ཁོ་ན་
ཡིན་པས་རྒྱུད་དང་གཞུང་ཊིཀ་རྣམ་གྲངས་མང་པོ་དག་ནས། ས་བོན་མི་འདྲ་བ་དུ་མ་འདུག་

པ་མཐོང་སྟེ་ཐེ་ཚོམ་དུ་གྱུར་ནས། ལཱུ་དྲིལ་ནག་གསུམ་གྱི་ལུགས་ལ་ཡང་གཞུང་འགྲེལ་གཞན་
དང་གཞན་དག་ནས་ཆ་བསྡུ་གཡང་བསྡུའི་ཚུལ་གྱིས་ཁ་འགེངས་མི་དགོས་སོ། །ཡང་བཱུཾ་ཡིག་
ལྟ་བུ་ཐུགས་ཀྱི་ཤར་རྩིབས་དང༌། ཁནྚ་ཀ་པཱ་ལ་དང་རབ་གཏུམ་མ་སྟེ་གསུམ་གར་གྱིས་ས་
བོན་ཡིན་པ་སོགས་མདོར་ན་ཡི་གེ་ཉེར་བཞི་སྐུ་གསུང་ཐུགས་ཀྱི་འཁོར་ལོའི་རྟེན་བརྟེན་པ་
ཐམས་ཅད་ཀྱི་ས་བོན་གྱི་གཙོ་བོ་ཡིན་པར་མ་ཤེས་ནས། པཱུ་ཛ་སོགས་སྐུ་གསུང་ཐུགས་ཀྱི་
དཔའ་བོ་དཔའ་མོའི་ས་བོན་མིན་ཞེས་ཆེན་པོ་འགའ་ཞིག་གིས་སྨྲས་པའི་རྗེས་སུ། བླུན་པོ་
ཀླད་མེད་ཐམས་ཅད་ཀྱང་འབྲང་བར་སྣང་ངོ༌། །དཀྱིལ་འཁོར་དེ་ཉིད་སྔགས་པས་རང་ཉིད་
ཀྱི་འདོད་པ་སྟེ། མོས་པ་དང་མཚུངས་པས་རྣམ་པར་དབྱེ་བར་བྱའོ། །ཇི་ལྟར་དབྱེ་ན། མི་
བསྐྱོད་པ་ཧེ་རུ་ཀ་ལ་མོས་ན། གཙོ་བོ་རྡོ་རྗེའི་རིགས་ཀྱིས་བྱེད་པ་བཞིན་དུ། རྣམ་སྣང་ཧེ་རུ་ཀ་
ལ་མོས་ནའང་དེ་ཉིད་གཙོ་བོར་བྱེད་པ་སོགས་རིགས་ཀྱི་དབྱེ་བས་དཀྱིལ་འཁོར་ལྔའམ་དྲུག་
གང་བསྒོམས་ཀྱང་འདྲ་ལ། ཡང་ལས་བཞི་སོ་སོར་སྒྲུབ་པར་འདོད་ན། ཞི་བ་ལྷ་ཐམས་ཅད་
ཀྱི་དཀར་པོར་བྱེད་པ་ལ་སོགས་པ་དཀྱིལ་འཁོར་དེ་ཉིད་རིགས་དང་ལས་ཀྱི་དབྱེ་བས་ཕྱེ་བ་
དེ་ལྟར་སྒོམ་མོ། །འདིར་རང་འདོད་ཅེས་པས། ལྷའི་གྲངས་མི་འདྲ་བ་མང་ཉུང་སྣ་ཚོགས་
བསྟན་ནོ་ཞེས་ཀྱང་འགའ་ཞིག་འཆད་དོ། །ཀློག་སྐྱ་འགྱུར་གྱི་ཇི་ལྟར་དབྱེ་འདོད་པ་སོགས་ཀྱི་
དོན་ཡང་འདི་ཁོ་ན་ལས་མི་འདའ་སྟེ། གཙོ་བོ་ཡབ་ཡུམ་སོ་སོར་འབྱེད་པ་སོགས་དོན་མིན་
ལ། དེ་ཉིད་དབྱེ་བ་ཐ་དད་ཡིན་ཞེས་འདོན་པ་ནི། ཉིད་དང་གཉིས་ནོར་བའི་བཤད་པའོ། །
འོན་ཀྱང་འཁྲུལ་གཞི་དེ་འབྱུང་བའི་རྒྱུ། འགྱུར་དེ་ལས་རྩའི་ལམ་ནི་སོགས་གོང་དུ་བཏོན་
པས་གཞུང་ཚིག་འཁྲུགས་པ་ལས་བྱུང་བར་སྣང་མོད། འདི་དག་ལྷ་རྣམས་སྤྲོ་བའི་སྐབས་ཀྱི་
གཞུང་མ་ཡིན་མཁའ་ནང་ཉིད་དུ་བསྐྱེད་ཚུལ་གྱི་གཞུང་ཡིན་པའི་དབྱེ་བ་ཕྱེད་པར་བྱའོ། །
ཕྱིན་ཅི་ལོག་ཏུ་ངེས་པར་སྦྱར་ཞེས་པ་ནི། རྒྱུད་ལས། ཀུ་ལུ་ཏ་དང་དགོན་པ་དང༌། །ཞེས་པ་

ནས། །པུ་ལི་ར་མ་ལ་ཡ་སོགས་ཞེས་པའི་བར་དུ་འཁོར་ལོ་གསུམ་གྱི་རྩིབས་རྣམས་ཡུལ་ཉི་
ཤུ་རྩ་བཞིར་བཤད་པ་དང༌། བརྩོན་ཆེན་འཁོར་ལོ་སྒྱུར་མ་དང༌། །ཞེས་པ་ནས། རབ་གཏུམ་
མ་སྟེ་སྒྲུབ་བྱེད་ཡིན། །ཞེས་པའི་བར་རྣལ་འབྱོར་མ་ཉེར་བཞི་དང༌། རྡོ་རྗེ་སེམས་དཔའ་རྣམ་
སྣང་མཛད། །ཅེས་པ་ནས། ཐོད་པའི་དུམ་བུ་ལ་སོགས་པ། ཞེས་པའི་བར་དུ་དཔའ་བོ་ཉེར་
བཞི་སྟེ། རིམ་པ་དེ་རྣམས་རྩ་རྒྱུད་དང་རྡོ་རྗེ་མཁའ་འགྲོ་ལས་ཇི་ལྟར་གསུངས་པ་དེ། ཕྱིན་ཅི་
ལོག་གི་རིམ་པས། ནང་ནས་ཕྱི་རོལ་གྱི་བར་ལ་རིམ་པ་བཞིན་དུ་སྦྱར་རོ། །འདོད་ཆགས་ཆེན་
པོའི་རང་བཞིན་ཡབ་ཡུམ་མཉམ་པར་སྦྱར་བས། ཤིན་ཏུ་བདེ་བ་དམ་པ་བསྐྱེད་པས་རབ་ཏུ་
དགའ་བའི་མཁའ་ནང་གི་དཀྱིལ་འཁོར་ནི། དངོས་གྲུབ་རྣམས་རབ་ཏུ་སྦྱོར་བའི་དོན་དུ་
བསྐྱེད་ཅིང་བསྒྲུབ་པར་བྱའོ། །འདིར་དངོས་བསྟན་ལ། སྐབས་འདིར་སྲུང་འཁོར་དང་དུར་
ཁྲོད་མ་གསུངས་པས་མི་སྒོམ་པར་འདོད་པ་ལྟར་མ་བསྒོམས་ཀྱང་རུང་བར་མངོན་མོད། 
གཞལ་ཡས་ཁང་སྒོམ་ཕྱིན་དེའི་གདན་སྣ་ཚོགས་རྡོ་རྗེ་ཡང་བསྒོམ་དགོས་ན། ཤུགས་བསྟན་
ལ་ཐོབ་པས་དུར་ཁྲོད་སྲུང་འཁོར་དང་བཅས་པའང་སྒོམ་པ་བཟང་བར་མངོན་ནོ། །འདིའི་
སྦྱང་བྱ་ནི་བུ་དང་བུ་མོའི་ཚོགས་རྣམས་ཀྱི་ལུས་མངལ་གནས་སུ་གནས་པ་ཡོངས་སུ་སྦྱོང་
བར་བྱེད། སྦྱང་འབྲས་ནི། རང་རྒྱུད་ཀྱི་ཡེ་ཤེས་ལས་སྤྲུལ་བའི་དཀྱིལ་འཁོར་སྤྲོ་བ་དང༌། 
སྐལ་ལྡན་བྱང་ཆུབ་སེམས་དཔའ་རྣམས་གཞན་དོན་ཟུང་འཇུག་གི་སྐུའི་གོ་འཕང་ལ་བཀོད་
པས་རང་གི་རིགས་སུ་བསྐྱེད་པ་མཚོན། སྨིན་ཚུལ་ནི། ཡེ་ཤེས་ཀྱི་རིམ་པར་ལྷན་ཅིག་སྐྱེས་
དགའི་ས་ཐོབ་པའི་མཐར། རྗེས་དྲན་བཅུ་དྲུག་གི་སྤྲོ་བ་ཐོབ་པར་འགྱུར་བ་དེའི་གཞི་འདིངས་
པར་བྱེད་དོ། །གསུམ་པ་དེ་དག་སྤྲོ་ཞིང་འགོད་པ་ལ། གཞུང་གི་ཚིག་དོན་བཤད་པ་དང༌། 
ལུས་དཀྱིལ་གྱི་མངོན་རྟོགས་བརྗོད་པའོ། །དང་པོ་ལ་ཇི་ལྟར་སྤྲོ་བའི་ཚུལ་དང༌། ཕྱི་ནང་གི་
ལྷའི་མཚན་ཉིད་བཤད་པ་གཉིས་ལས། དང་པོ་ནི། རྩ་ཡི་ལམ་ནས་ཐམས་ཅད་དུ། །དམ་

པའི་རྣལ་འབྱོར་མ་རྣམས་ཀུན། །ཡུལ་དང་ཡུལ་ལ་ངེས་པར་སྦྱར། །ཞེས་པ་སྟེ། དེ་ཡང་དཔེ་
འགའ་ཞིག་ལས་རྩ་བའི་ལམ་ནས་ཞེས་འབྱུང་སྟེ་རྒྱ་དཔེ་མཐོང་ན་བརྟག་དགོས་ལ། དོན་ནི་
གཅིག་པར་འགྱུར་ཏེ། རྩ་ཐམས་ཅད་ཀྱི་རྩ་བ་ཨ་ཝ་དྷཱུ་ཏིའི་ལམ་ནས་དཀྱིལ་འཁོར་གྱི་ལྷ་
རྣམས་ཐམས་ཅད་རིམ་གྱིས་དྲངས་ཏེ་སྙིང་གའི་ཐད་ནས། སོ་སོའི་རྩའི་ལམ་དུ་འཕྲོས་ཏེ་རང་
རང་གི་དག་པ་དང་མཚུངས་པའི་གནས་དེ་ནས་ཐམས་ཅད་དུ་སྤྲོ་བར་བྱ་སྟེ། དམ་པ་སྟེ་
མཆོག་གི་དཔའ་བོ་དང་རྣལ་འབྱོར་མ་ཀུན་ལྷ་སོ་སོའི་གནས་ཡུལ་དང་ཡུལ་ཀུན་ལ་ངེས་
པར་འགོད་ཅིང་སྦྱར་བར་བྱའོ། །ཞེས་པ་སྟེ། ཇི་ལྟར་སྤྲོ་བའི་ཚུལ་སྟོན་པར་བྱེད་དོ། །དེ་ཡང་
མཁའ་ནང་དུ་དཀྱིལ་འཁོར་ཆེན་པོ་རབ་ཏུ་རྒྱས་པ་སྤྲུལ་པ་དེ་ལ་ཡིད་ཀྱི་མཆོད་པ་དང༌། ལྷ་
དེ་རྣམས་ཉིད་རྗེས་ཆགས་བདེ་བས་ཚིམ་བའི་རང་བཞིན་རབ་ཏུ་དགྱེས་པར་བསྒོམ་ལ། ལྷ་
རྣམས་ཀྱི་ཞལ་ཕྱག་རྣམ་པའི་མཚན་ཉིད་རྣམས་ནི་མྱུར་དུ་འཆད་པར་འགྱུར་རོ། །དེ་ལ་
ལུགས་འདིའི་ཕྱི་དཀྱིལ་ལུས་དཀྱིལ་ལྷན་ཅིག་ཏུ་གསལ་འདེབས་པར་གྲགས་པ་ལྟར་ད་ལྟ་
ལག་ལེན་ལ་དེ་བཞིན་དུ་མཛད་ལ། འོན་ཀྱང་ཕྱི་དཀྱིལ་སྤྲོས་པའི་རྗེས་སུ་ལུས་དཀྱིལ་སྒོམ་
པ་ཡང་རུང་པར་ནི་མངོན་མོད། གཞུང་དུ་ཚིག་ཉུང་བའི་ཕྱིར་ཕྱི་ནང་སྦྲགས་ཏེ་བཤད་པ་ལྟར་
སྒོམ་པའི་དབང་དུ་བྱས་ནས། བྷ་གའི་གཙོ་བོ་ཡབ་ཡུམ་རྡོ་རྗེའི་ལམ་ནས་རྩ་དབུ་མའི་ནང་
བརྒྱུད་དེ་ཐུགས་ཀར་བྱོན། ཐུགས་ཀ་ནས་ཐོགས་མེད་དུ་ཕྱིར་སྤྲོས། གཙོ་བོ་ཡབ་ཡུམ་ནམ་
མཁའ་གང་བར་སྤྲུལ། སྔར་ནས་གྲུབ་པའི་སངས་རྒྱས་རྣམས་ལ་མཆོད་པ་ཕུལ། སེམས་ཅན་
ཐམས་ཅད་ཧེ་རུ་ཀ་ཡབ་ཡུམ་གྱི་གོ་འཕང་ལ་བཀོད། སྤྲུལ་པ་ཐམས་ཅད་ཕྱི་དཀྱིལ་གྱི་སྟེང་
གི་ནམ་མཁའ་ལ་འདུས་ཤིང་ཐིམ་པས། ཧེ་རུ་ཀ་ཡབ་གཅིག་དང་ཡུམ་གཅིག་ཏུ་གྱུར། ཡབ་
ཀྱི་སྙིང་གའི་དབུ་མའི་ནང་གི་རྩ་ཧཱུཾ་གི་དབྱིབས་ཅན་ཁམས་དཔྱིད་དང་བཅས་པ་ལ་ཐིམ་པས། 
བཅོམ་ལྡན་འདས་ཞལ་བཞི་ཕྱག་བཅུ་གཉིས་པར་གྱུར། ཡུམ་ནི་ལྟེ་བའི་ཨཾ་དང་བཅས་པའི་

རྩ་དབུ་རྐྱང་རོ་གསུམ་བདུད་བྲལ་དང་བཅས་པ་ལ་ཐིམ། དེ་རྣམས་ཀྱི་ནུས་པ་ལྟེ་བའི་ཨཾ་ལ་
འདུས་པ་རྡོ་རྗེ་ཕག་མོར་གྱུར་ནས་ཡར་བྱོན་ཏེ། སྙིང་གའི་ཧེ་རུ་ཀ་དང་མཉམ་སྦྱོར་དུ་
བཞུགས། ཡབ་ཀྱི་ཐུགས་ཀར་ཟླ་བ་ལ་ཧཱུཾ། ཡུམ་གྱི་ཐུགས་ཀར་ཉི་མ་ལ་ཨཾ་སྟེ་ཡི་གེ་གཉིས་
པོ་འོད་འབར་བ་དང་བཅས་པར་གྱུར་པ་སྟེ། དེ་ཡང་ཡུམ་གྱི་ཐུགས་ཀར་བཾ་ཡིག་དང་ཧཱིཿཡིག་
དང་ཙཾ་ཡིག་ལ་སོགས་པ་ཇི་ལྟར་རུང་བ་སྒོམས་ཀྱང་རུང་ངོ༌། །དེ་བཞིན་དུ་སྙིང་པོའི་རྣལ་
འབྱོར་མ་བཞི་ཡང་སྔར་གྱི་ལམ་ནས་དྲངས་ཏེ། སྙིང་གའི་ནང་སྐོར་གྱི་ཕྱོགས་བཞིའི་རྩ་
འདབ་ནས་སྤྲོས། ཕྱི་རོལ་དུ་འཁོད་པ་དང་ལྷན་ཅིག་ལུས་དཀྱིལ་གྱི་ལྷ་མོ་བཞི་ཡང་བསྒོམ། 
དེ་བཞིན་དུ་ཐོད་པ་བཞི་ཡང་སྔར་བཞིན་དྲངས་ཏེ། སྙིང་གའི་མཚམས་ཀྱི་རྩ་བཞིའི་བུ་ག་
ནས་སྤྲོས། ཕྱིར་འཁོད་པ་དང་ལྷན་ཅིག་ལུས་དཀྱིལ་གྱི་ཐོད་པ་བཞི་ཡང་གསལ་བཏབ། 
འཁོར་ལོ་གསུམ་གྱི་ལྷ་རྣམས་ཀྱང་སྔར་བཞིན་དྲངས། སྙིང་ག་ནས་སྟོད་སྨད་ཀྱི་གནས་སོ་
སོར་གྱེས་ཏེ། སྤྱི་བོའི་རྩའི་བུ་ག་ནས་ཁནྚ་ཀ་པཱ་ལ་དང་རབ་གཏུམ་མ་སྤྲོ་བ་ནས། པུས་མོ་
གཉིས་ཀྱི་རྩ་ནས་རྡོར་སེམས་དང་བརྩོན་ཆེན་མོ་སྤྲོ་བའི་བར་དུ་སྤྲོས་ཏེ། དེ་དག་ཕྱིར་འཁོད་
པ་དང་ལྷན་ཅིག་ལུས་དཀྱིལ་གྱི་ལྷ་ཞེ་བརྒྱད་གསལ་བཏབ། སྒོ་མཚམས་མ་བརྒྱད་ཀྱང་སྔར་
བཞིན་དྲངས། སྙིང་ག་ནས་སོ་སོར་གྱེས་བུ་ག་བརྒྱད་ཀྱི་རྩའི་སྒོ་ནས་ཐོན། དེ་དག་ཕྱི་རོལ་དུ་
འཁོད་པ་དང་ལྷན་ཅིག་ལུས་དཀྱིལ་གྱི་སྒོ་མཚམས་མ་བརྒྱད་བསྒོམ། དེ་རྗེས་གཞུང་འདི་
ནས་མ་བཤད་ཀྱང་དོན་གྱིས་ཐོབ་ལ། སྡོམ་པ་བཤད་པར་འབྱུང་བས་གཞལ་ཡས་ཁང་སྲུང་
འཁོར་དུར་ཁྲོད་དང་བཅས་པ་སྔར་བཞིན་དྲངས། སྙིང་ཁ་ནས་ཐོགས་མེད་དུ་ཕྱིར་སྤྲོས་ཏེ། 
མཐར་ཕྱི་དཀྱིལ་རྟེན་གྱི་དཀྱིལ་འཁོར་ལ་ཐིམ། དེ་དང་ལྷན་ཅིག་ལུས་དཀྱིལ་གྱི་གཞལ་ཡས་
ཁང་སྲུང་འཁོར་དུར་ཁྲོད་དང་བཅས་པ་སྒོམ་མོ། །འཁོར་གཞལ་ཡས་ཁང་དང་བཅས་པ་
སྤྲོས་པའི་སྐབས་འདིར་སོ་སོའི་སྦྱངས་བྱ་དང་རིགས་མཐུན་པའི་འགྲོ་དོན་མཛད་ཚུལ་གྱི་

འཕྲིན་ལས་མ་གཏོགས་སངས་རྒྱས་མཆོད་པ་སོགས་སྤྱིའི་མཛད་པ་མི་དགོས་སོ། །དེ་དག་
གི་སྦྱངས་བྱ་ནི། བུ་དང་བུ་མོ་མངལ་ནས་བཙས་པ་སྦྱོང་བར་བྱེད་ལ། སྦྱངས་འབྲས་ནི་སྤྲུལ་
པའི་དཀྱིལ་འཁོར་རྣམས་གདུལ་བྱའི་གནས་སོ་སོར་བྱོན་པའམ། འཁོར་ཟུང་འཇུག་གི་སྐུ་
ཐོབ་པ་རྣམས་གནས་ལ་སོགས་པ་ས་བཅུའི་ཡོན་ཏན་གོང་འཕེལ་དུ་གྱུར་པ་མཚོན། སྨིན་
ཚུལ་ནི། ལྷ་ཚོགས་རྡོ་རྗེའི་ལམ་ནས་ཨ་ཝ་དྷཱུ་ཏིའི་བརྒྱུད་དེ་ཡར་དྲངས་པ་ནི། གསང་རིམ་གྱི་
སྐབས་སུ་མས་བརྟན་དགའ་བའི་ས་བཅུ་དྲུག་བསྐྱེད་པའི་གཞི་འདིངས་ཤིང༌། ལྷ་ཚོགས་སྤྲོ་
བ་ནི་མས་བརྟན་གྱི་སྐབས་དེའི་དཀྱིལ་འཁོར་སྤྲོ་བའི་རྗེས་དྲན་བཅུ་དྲུག་རྣམས་མཚོན་ནོ། །
གཉིས་པ་ཕྱི་ནང་གི་ལྷའི་མཚན་ཉིད་བཤད་པ་ནི། དེ་ནས་མཁའ་འགྲོ་མ་རྣམས་ནི། གནས་
ལ་རྣམ་པར་གནས་པ་སྟེ། ཤར་ནས་མཁའ་འགྲོ་མ་སྔོ་སྐྱའི་འོད་ཅན་ནོ། །བྱང་ནས་ལཱ་མ་ལྗང་
སེར་མའོ། །ནུབ་ནས་དུམ་སྐྱེས་མ་དམར་སེར་རོ། །ལྷོ་ནས་གཟུགས་ཅན་མ་དཀར་སེར་གྱི་
མདོག་ཅན་ཏེ། །འདི་ཐམས་ཅད་ནི་རོའི་སྟེང་ན་ཐོད་པ་དང་གྲི་གུག་ལག་ན་ཐོགས་པ། སྐྲ་
གྱེན་དུ་བརྫེས་པ། རྒྱན་རྣམས་ཀྱིས་བརྒྱན་པ་ཞལ་གཅིག་པ། དབུ་ལ་སངས་རྒྱས་ཀྱི་
གཟུགས་བརྙན་གྱིས་མཚན་ཞིང་ཡང་དག་པར་ལྡན་པ་གར་སྟབས་ཀྱིས་བཞུགས་པའོ། །
ཐོད་པ་རྣམས་སུ་གླང་པོ་ཆེ་དང༌། ཅེ་སྤྱང་དང༌། མི་དང༌། གླང་རྣམས་རིམ་པ་ཇི་ལྟ་བའོ། །
མཚམས་བཞིར་ཡང་ལྔར་གཅིག་གིས་མ་ཚང་བའི་སྣོད་རྣམས་སོ། །མགོ་བོ་པུལླིར་མ་ལ་ཡ་
ནས། ཁཎྜ་ཀ་པཱ་ལི་དང༌། རབ་ཏུ་གཏུམ་མོ་སྟེ། སོ་དང་སེན་མོ་འབབ་པའོ། །སྤྱི་གཙུག་འབར་
བ་འཛིན་པ་ནས། མ་ཧཱ་ཀཾ་ཀ་ལ་དང་གཏུམ་པའི་མིག་ཅན་མ་སྟེ། སྐྲ་དང་སྤུ་འབབ་པའོ། །རྣ་
བ་གཡས་པ་ཨུ་རྒྱན་ནས་ཀཾ་ཀ་ལ་དང་འོད་ལྡན་མ་སྟེ་ལྤགས་པ་དང་དྲི་མ་འབབ་པའོ། །ལྟག་
པ་ཨརྦུ་ཏ་ནས་མཆེ་བ་རྣམ་པར་གཙིགས་པ་དང་སྣ་ཆེན་མ་སྟེ་ཤ་འབབ་པའོ། །དེ་དག་ནི་
ཤར་ལ་སོགས་པ་ནས་ལུགས་དང་མི་མཐུན་པའོ། །རྣ་བ་གཡོན་པ་བའི་མཆོད་སྦྱིན་ནས། 

དཔའ་བོ་བཟང་པོ་དང་དཔའ་བོའི་བློ་མ་སྟེ་ཐམས་ཅད་དུ་ཆུ་རྒྱུས་འབབ་པའོ། །སྨིན་དབུས་
དགའ་བའི་དབང་ཕྱུག་ནས། །འོད་དཔག་ཏུ་མེད་པ་དང་མིའུ་ཐུང་མ་སྟེ་རུས་པའི་འཕྲེང་བ་
འབབ་པའོ། །མིག་གཉིས་ལྷ་མོའི་མཁར་ནས། རྡོ་རྗེ་འོད་དང་ལང་ཀའི་དབང་ཕྱུག་མ་སྟེ་དེ་
ནི་རྟག་ཏུ་མཆིན་པ་འབབ་པའོ། །དཔུང་པ་མཱ་ལ་པཱ་ནས། རྡོ་རྗེའི་ལུས་དང་ཤིང་གྲིབ་མ་སྟེ་
སྙིང་གའི་ཆུ་བོ་འབབ་པའོ། །དེ་དག་ནི་དབང་ལྡན་ལ་སོགས་པའི་མཚམས་ནས་ཐུགས་ཀྱི་
འཁོར་ལོ་མཁའ་སྤྱོད་པ་རྣམས་དང་སྙོམས་པར་ཞུགས་པས་བཞུགས་སོ། །དེ་བཞིན་དུ་
མཆན་ཁུང་འདོད་པའི་གཟུགས་ནས་ཨང་གུ་རི་དང་ཨེ་ར་བ་ཏཱི་སྟེ་དེ་རྟག་ཏུ་མིག་འབབ་
པའོ། །ནུ་མ་གཉིས་པོ་ཨོ་ཏྲེ་ནས་རྡོ་རྗེ་རལ་པ་ཅན་དང་འཇིགས་བྱེད་ཆེན་མོ་སྟེ་མཁྲིས་པ་
འབབ་པའོ། །ལྟེ་བ་ཏྲེ་ཤ་ཀུ་ནི་ནས་དཔའ་བོ་ཆེན་པོ་དང་རླུང་གི་ཤུགས་ཅན་མ་སྟེ་གློ་བ་
འབབ་པའོ། །སྣའི་རྩེ་མོ་ཀོ་ས་ལ་ནས་བཛྲ་ཧཱུཾ་ཀ་ར་དང་ཆང་འཐུང་མ་སྟེ་རྒྱུ་མའི་འཕྲེང་བ་
འབབ་པའོ། །དེ་དག་ནི་ཤར་ལ་སོགས་པ་ནས་སོ། །ཁ་ཀ་ལིང་ག་ནས་སུ་བྷ་དྲ་དང་ལྗང་ལྷ་
མོ་སྟེ་{ལོགས་[ལ་སོགས་]ཀྱི་རྩ་འབབ་པར་བཤད་པའོ། །མགྲིན་པ་ལམ་པ་ཀ་ནས་རྡོ་རྗེ་
བཟང་པོ་དང་ཤིན་ཏུ་བཟང་མོ་སྟེ་ལྟོ་བ་འབབ་པའོ། །སྙིང་ག་ཀཉྩི་ནས་འཇིགས་བྱེད་ཆེན་མོ་
དང་རྟ་སྣ་མ་སྟེ་བི་དྲ་འབབ་པའོ། །འདོམས་པར་ཧི་མཱ་ལ་ཡ་ནས་མིག་མི་བཟང་དང༌། ཁ་ག་
ན་སྟེ་འཚོགས་མའི་སྲུབས་འབབ་པ་སྟེ། མཚམས་སུ་སྔར་བཞིན་ཏེ། གསུང་གི་འཁོར་ལོ་ས་
སྤྱོད་མ་སྟེ། དེ་རྣམས་ནི་སྙོམས་པར་ཞུགས་པས་རྣམ་པར་གནས་སོ། །ལིང་ག་ཡི་དྭགས་
གནས་པ་ནས་སྟོབས་པོ་ཆེ་དང་འཁོར་ལོའི་ཤུགས་ཅན་ཏེ་བད་ཀན་འབབ་པའོ། །བཤང་
བའི་ལམ་{ཁྱམ་[ཁྱིམ་]གྱི་ལྷའི་གནས་ནས་རིན་ཆེན་རྡོ་རྗེ་དང་དུ་མ་སྐྱེས་མ་སྟེ་དྲི་ནི་རྟག་ཏུ་
འབབ་པའོ། །བརླ་སཽ་རཥྚ་ནས་རྟ་མགྲིན་དང་ཆང་འཚོང་མ་སྟེ་ཁྲག་འབབ་པར་རབ་ཏུ་
གྲགས་པའོ། །བྱིན་པ་གཉིས་གསེར་གླིང་ནས་ནམ་མཁའི་སྙིང་པོ་དང་འཁོར་ལོའི་གོ་ཆ་མ་

སྟེ་རྡུལ་འབབ་པར་གྱུར་པའོ། །དེ་དག་ནི་ཤར་ལ་སོགས་པའི་ཕྱོགས་སུའོ། །སོར་མོ་ན་ག་ར་
ནས་ནི། དཔལ་ཧེ་རུ་ཀ་དང་ཤིན་ཏུ་དཔའ་མོ་སྟེ་ཚིལ་འབབ་པའོ། །རྐང་པའི་རྒྱབ་སིདྷུ་ནས་
ནི། པདྨ་གར་གྱི་དབང་ཕྱུག་དང་སྟོབས་ཆེན་མོ་སྟེ་འདི་ནི་རྟག་ཏུ་མཆི་མ་འབབ་པའོ། །མཐེ་
བོང་མྱ་ངམ་ནས་རྣམ་པར་སྣང་མཛད་དང་འཁོར་ལོ་སྒྱུར་མ་སྟེ་མཆིལ་མ་འབབ་པའོ། །པུས་
མོ་ཀུ་ལུ་ཏ་ནས་རྡོ་རྗེ་སེམས་དཔའ་དང་བརྩོན་འགྲུས་ཆེན་མོ་སྟེ་བྱིས་པའི་སྣབས་འབབ་
པའོ། །སྔོན་བཞིན་མཚམས་རྣམས་སུ་སྟེ། སྐུའི་འཁོར་ལོ་ས་འོག་སྤྱོད་པ་རྣམས་སྙོམས་པར་
ཞུགས་པས་བཞུགས་སོ། །
ཤར་གྱི་སྒོ་ནས་ཁྭ་གདོང་མའོ། །བྱང་ནས་འུག་གདོང་མའོ། །ནུབ་ནས་ཁྱི་གདོང་མའོ། །
ལྷོ་ཕྱོགས་ནས་ཕག་གདོང་ཅན་ཏེ། མཁའ་འགྲོ་མ་ལ་སོགས་པ་རྣམས་ཀྱི་ཁ་དོག་དང་
མཚན་མ་དང་ལྡན་པ། རོ་ལ་ཞོན་ཞིང་དེ་ལས་འོད་ཟེར་འབར་བས་བཞིན་ཀུན་ཏུ་རྣམ་པར་
འགྱུར་ཞིང༌། སྣ་ཚོགས་སུ་རྣམ་པར་བསྒྱུར་བ་སྟེ་ལུགས་དང་མཐུན་པའོ། །ཕོ་ཉ་མོ་རྣམས་
ནི་ལུགས་དང་མི་མཐུན་པས་ཡང་དག་པར་རྣམ་པར་བཞག་སྟེ། མེའི་མཚམས་ནས་གཤིན་
རྗེ་བརྟན་མའོ། །སྲིན་པོའི་མཚམས་ནས་གཤིན་རྗེ་ཕོ་ཉ་མའོ། །རླུང་མཚམས་ནས་གཤིན་
རྗེ་མཆེ་བ་གཙིགས་མའོ། །དབང་ལྡན་གྱི་མཚམས་ནས་གཤིན་རྗེ་འཇོམས་མ་སྟེ། འདི་དག་
ཀྱང་ཁ་དོག་གཉིས་མའོ། །ཡིད་དུ་འོང་མ་སྔ་མ་ལྟ་བུར་རོ་ལ་ཞོན་པའོ། །དཔལ་ཧེ་རུ་ཀ་ལ་
སོགས་པ་དཔའ་བོ་རྣམས་ནི་རྡོ་རྗེ་དང་དྲིལ་བུས་འཁྱུད་པའི་ཕྱག་རྒྱ་ཅན་ནོ། །ལྷ་མོ་ཐམས་
ཅད་ཀྱི་ཕྱག་ན་གྲི་གུག་དང་ཐོད་པ་ཐོགས་པ། སྒེག་པ་ལ་སོགས་པའི་ཉམས་དང་ལྡན་པ། 
སྤྱན་གསུམ་མ་མཆེ་བ་གཙིགས་མ། ཐོད་པའི་འཕྲེང་བས་བརྒྱན་པ། འོད་ཟེར་དུ་མ་འཕྲོ་
ཞིང་འབར་བ། ཁྲོ་གཉེར་ཡོན་པོའི་མིག་གིས་ལྟ་བ། རོ་མནན་ཞིང་དེ་ལས་འོད་ཟེར་འབར་
བ། ཉི་མ་ལ་གར་གྱིས་བཞུགས་པའོ། ཁྭའི་གདོང་ཅན་མ་ལ་སོགས་པ་བཤད་པ་ནི་སྟག་གི་

ལྤགས་པའི་ཤམ་ཐབས་ཅན། ཐོར་ཚུགས་ཀྱི་ནོར་བུ་དང་རྣ་ཆ་དང་མགུལ་རྒྱན་དང་གདུ་བུ་
དང་རྡོ་རྗེའི་སྐེད་པ་དང་ཐོད་པའི་འཕྲེང་བས་མགུལ་པ་བརྒྱན་པ། དེ་བཞིན་དུ་རྐང་པ་གཉིས་
ལ་དྲིལ་བུ་གཡེར་ཁས་བརྒྱན་པ། ཤིན་ཏུ་གཡོན་བརྐྱང་པས་བཞུགས་པའོ། །གོང་གི་དཔའ་
བོ་ཉི་ཤུ་བཞི། །ཧེ་རུ་ཀ་དཔལ་རིགས་བྱུང་བ། །མཁའ་འགྲོ་མ་ནི་ཉི་ཤུ་བཞི། །ཕག་མོའི་
རིགས་ལས་བྱུང་བའོ། །ཞེས་པ་སྟེ། དེ་ཡང་དེ་ལྟར་སྤྲོས་ཤིང་སྦྱར་བ་དེ་ནས་ཕྱི་དཀྱིལ་དང་
ལུས་དཀྱིལ་གྱི་མཁའ་འགྲོ་མ་རྣམས་ཕྱི་དང་ནང་གིས་བསྡུས་པ་རང་རང་གི་གནས་རྣམས་ལ་
རྣམ་པར་རོལ་ཞིང་གནས་པ་སྟེ། ནང་དུ་སྙིང་གའི་ཤར་གྱི་འདབ་མ་ཆུ་རླུང་རྒྱུ་བའི་རྩ་དང༌། 
བདེ་ཆེན་འཁོར་ལོ་པདྨ་སེར་མོ་འདབ་མ་བརྒྱད་པའི་ཤར་གྱི་པད་འདབ་ཏུ་མཁའ་འགྲོ་མ་
ཞེས་བྱ་བ། ལྷ་མོ་མཱ་མ་ཀཱིའི་ངོ་བོ་མཚན་གྱི་རྣམ་གྲངས་གཞན་གསོད་བྱེད་མ་སྟེ། སྐུ་མདོག་
སྔོ་ལ་སྐྱ་བའི་འོད་ཅན་ཏེ། སྔོ་ལ་དཀར་བའི་མདངས་ཅན་ནོ། །རྭ་འགྱུར་ན་དཀར་སྔོན་དུ་
སྣང་བ་ཕྱག་ན་གྲི་གུག་དང་ཐོད་པ་ཅན་ནོ་ཞེས་སྐབས་འདིར་ཡང་ཕྱག་མཚན་བཤད་དོ། །
ནང་དུ་སྙིང་གའི་བྱང་རླུང་གི་རླུང་རྒྱུ་བའི་རྩ་དང་ཕྱི་རུ་བདེ་ཆེན་འཁོར་ལོའི་པད་འདབ་བྱང་
མར་ལཱ་མ་སྐུ་མདོག་ལྗང་ལ་དཀར་བའི་མདངས་ཅན་ནོ། །ལཱ་མ་ཞེས་པ་མཛེས་མར་བསྒྱུར་
བ་དང༌། དགའ་མར་བསྒྱུར་བ་དང༌། །རོལ་པ་མོར་བསྒྱུར་བ་གསུམ་ཡོད་དེ། གསུམ་ཀར་
དོན་གྱི་ཕྱོགས་རེ་ནས་འབྱོར་བ་ཡིན་ནོ། །ནང་དུ་སྙིང་གའི་ནུབ་ཀྱི་རྩ་མེ་རླུང་རྒྱུ་བ་དང༌། །ཕྱི་
རུ་བདེ་ཆེན་གྱི་པད་འདབ་ནུབ་མ་ལ་དུམ་སྐྱེས་མ་དམར་ལ་དཀར་བའི་མདངས་དང་ལྡན་
པའོ།།ནང་དུ་སྙིང་གའི་ལྷོ་ས་རླུང་རྒྱུ་བའི་རྩ་དང༌། ཕྱི་རུ་བདེ་ཆེན་གྱི་པད་འདབ་ལྷོ་མ་ལ་
གཟུགས་ཅན་མ་སེར་ལ་དཀར་བའི་མདངས་ཆགས་པའི་མདོག་ཅན་ཏེ། དེ་ཡང་མཁའ་འགྲོ་
མ་ལ་སྔོ་སྐྱ་དང༌། གཞན་རྣམས་ལ་ལྗང་སེར་དམར་སེར་ཞེས་འདོན་པ་ནི། རྒྱ་སྐད་དུ་གཽ་ར་
ཞེས་པ་དཀར་བ་དང་སེར་བ་ལ་འཇུག་པའི་གནས་སྐབས་གཉིས་བྱུང་ཞིང༌། གོས་ཆེན་པོས་

གཽ་ར་སེར་པོར་བསྒྱུར་བ་མང་བས། གཞུང་འདིའི་ཡང་འགྱུར་གྱི་རྩ་བ་འགོས་འགྱུར་ཡིན་ནོ། །
དེའི་ཕྱིར་གཞན་རྣམས་སེར་པོར་བསྒྱུར་ལ། མཁའ་འགྲོ་མ་སྔོ་སེར་དུ་བྱས་ན། ལཱ་མ་ལྗང་
ཁུ་དང་ཟློས་པར་བསམ་ཏེ། སྔོ་སྐྱའམ་དཀར་སྔོན་དུ་བྱས་སོ། །འོན་ཀྱང་རྡོ་རྗེ་མཁའ་འགྲོ་
ལས། བྱང་དུ་མརྒད་དཀར་བའི་མདོག །ཅེས་པ་དང༌། ནུབ་ཏུ་དམར་ཞིང་དཀར་བའི་མདོག ། 
ཅེས་སོགས་འབྱུང་བས། སྐབས་འདིར་གཽ་ར་ཞེས་པ་ཐམས་ཅད་དཀར་བའི་དོན་ཏེ། དེ་ནི་
འབྱུང་བ་བཞི་ལ་སོགས་པ་ཁམས་རྣམས་ཀྱི་རང་བཞིན་རྣམ་པར་དག་པ་གདོད་ནས་དྲི་མས་
མ་གོས་པ་དང༌། ཐབས་བདེ་བ་ཆེན་པོ་ཧེ་རུ་ཀའི་བྱང་ཆུབ་ཀྱི་སེམས་ཀྱིས་སྐུ་ལུས་ལ་ཁྱབ་པ་
མཚོན་པའོ། །སེར་བའི་མདངས་ཅན་དུ་འདོད་པ་རྣམས་ཀྱི་བསམ་པ་ནི། རིན་པོ་ཆེའི་རིགས་
སོ་ཞེས་དགོངས་པ་ཡིན་མོད། འོན་ཀྱང་འདིར་དེ་ལྟར་མི་སྦྱོར་རོ། །དེ་ལ་ལྷ་རྣམས་ཀྱི་མཚན་
དོན་ལང་ཀ་རྒྱལ་བཟང་སོགས་ཀྱིས་རྣམ་གྲངས་གཞན་དུ་བཤད་ཡོད་ཀྱང༌། འདིར་ལེན་མི་
དགོས་ལ། སྤྱིར་འཇིག་རྟེན་སྲིན་མོ་རྫུ་འཕྲུལ་ཆེ་བ་རྣམས་རོ་ལངས་ཀྱི་བཞོན་པ་ལ་བརྟེན་ཏེ་
ནམ་མཁའ་ལ་འགྲོ་ཞིང་གཞན་གྱི་སྲོག་འཕྲོག་པས། མཁའ་འགྲོ་མ་དང་གསོད་བྱེད་མ་ཞེས་
ཟེར་ལ། འགའ་ཞིག་དུས་དང་དུས་ལ་མཆོད་པས་མགུ་བར་གྱུར་ན། མིའི་བྱད་གཟུགས་
ཕུན་སུམ་ཚོགས་པ་དང༌། རོལ་རྩེད་ཀྱི་དགའ་བ་སྣ་ཚོགས་དང༌། འཁྲིག་པའི་དེ་ཁོ་ན་ཉིད་
སྟེར་བར་བྱེད་པས། ལཱ་མ་ཞེས་ཟེར་བ་དང༌། དེ་ཉིད་དགའ་བས་འདོད་པའི་སྒྱུ་རྩལ་བྱེད་པ་
ཡང་ཡིན་ལ། སྐྱེ་བོ་རྣམས་ཡིད་གཡོ་བའི་སྒོ་ནས་ལུས་ངག་བསྐྱོད་པར་ཡང་བྱེད་དུ་འཇུག་
པས་འདོད་པའི་སྒྱུ་རྩལ་དང༌། གཡོ་བ་ནི་གར་ཏེ་དེའི་ཕྱིར་གར་གྱི་དབང་ཕྱུག་མའོ། །ཡང་
ཁ་ཅིག་གདོང་བརྙན་སོགས་ལུས་ཀྱི་ཆ་ཤས་དུམ་བུ་མི་འདྲ་བར་བསྒྱུར་ཞིང༌། སྒྲ་སྣ་ཚོགས་
ཀྱིས་འཇིགས་པ་བསྐྱེད་པ་དང༌། ལུང་སྟོན་པ་དང༌། རིགས་སྔགས་སྟོན་པར་བྱེད་པས་དུམ་
བུའི་ལུས་ལས་སྒྲ་ཡིག་སྐྱེད་པའི་ཕྱིར། དུམ་སྐྱེས་མ་ཞེས་ཟེར་ཏེ་འཇིག་རྟེན་དབང་དུ་བྱེད་

ཅིང་འགུགས་པར་བྱེད་པའོ། ཁ་ཅིག་ནི་སྡུག་པ་དང་མི་སྡུག་པ་རྒན་གཞོན་བར་མ་སྣ་ཚོགས་
དང༌། མི་དང་དུད་འགྲོ་དང་ལྗོན་ཤིང་ལ་སོགས་པ་གཟུགས་སྣ་ཚོགས་པར་བསྒྱུར་ཏེ་སྐྱེ་བོ་
རྣམས་འཕྲུལ་ཞིང་རྨོངས་ལ་ཉམས་པར་བྱེད་པའི་ཕྱིར། གཟུགས་ཅན་མ་ཞེས་ཟེར་ཞིང་ལྷུང་
བའི་ལས་བྱེད་པ་མོའོ། །དེ་ལྟར་ན་གདུལ་བྱ་དེ་རྣམས་འདུལ་བའི་ཕྱིར། དགོངས་གཞི་ངེས་
པའི་དོན་ལ་དགོངས་ནས། དེ་དག་གི་མིང་གིས་བཅོམ་ལྡན་འདས་མ་རྣམས་ལ་ཡང་མཚན་
པར་བྱས་པ་སྟེ། ཐུགས་སྤྲོས་བྲལ་གྱི་ནམ་མཁའ་ལ་ཡེ་ཤེས་གྱ་གྱུར་འགྲོ་བའི་ཕྱིར་མཁའ་
འགྲོ་མ་དང༌། དུམ་དུ་སྐུ་ལས་གསུང་གི་སྣང་བ་སྐྱེད་པའི་ཕྱིར་དུམ་སྐྱེས་མ་དང༌། སྐུའི་སྤྲུལ་པ་
གཟུགས་ཅན་མཐའ་དག་གི་རྣམ་པར་སྟོན་པའི་ཕྱིར་གཟུགས་ཅན་མ་དང༌། ཡེ་ཤེས་དགའ་
བ་ཐམས་ཅད་ལ་རོལ་བའི་ཕྱིར་ལཱ་མའོ། ། དེ་ལྟར་མཁའ་འགྲོ་མ་བཞི་པོ་འདི་ཐམས་ཅད་
ནི་གདན་མི་རོའི་སྟེང་ན་ཞབས་གཡས་བརྐྱང་བའི་གར་སྟབས་ཀྱིས་བཞུགས་པ་སྟེ། གཡས་
བརྐྱང་ཉིད་གར་གྱི་ཚུལ་ཡིན་པས་གར་སྟབས་ཞེས་བྱ་ཡི། སྐྱིལ་ཀྲུང་ཕྱེད་པའི་གར་སྟབས་
ཀྱིས་བཞུགས་པ་ནི་མ་ཡིན་ནོ། །
དེ་ཡང་རྒྱ་སྐད་དུ། ནརྟ་པ་ཞེས་པ་ནི། སྒྲ་དྲང་ཐད་དུ་བསྒྱུར་ན་གར་སྟབས་ཞེས་བྱ་སྟེ་
གར་གྱི་ཚུལ་སྤྱིའི་མིང་ཡིན་ལ། སྐྱིལ་ཀྲུང་ཕྱེད་པའི་སྟབས་ལ་ནི་ཏན་ཌ་བ་ཞེས་ཟེར་གྱི་གར་
ཞེས་པའི་སྐད་དོད་མེད་དོ། །ཕྱག་གཡས་དང་གཡོན་ན་གྲི་གུག་དང་ཐོད་པ་བསྣམས་པ། 
དབུ་སྐྲ་ཕྱེད་གྱེན་དུ་བརྫེས་ཤིང་བཅིངས་པ། ཕྱེད་ཐུར་དུ་གྲོལ་བ་ཡིན་ལ། ཁ་ཅིག་འགྱུར་
གཞན་ལས། དབུ་སྐྲ་གྱེན་དུ་འབར་བ་ཞེས་འབྱུང་བ་ལྟར་སྐྲ་དམར་སེར་བརྫེས་པར་ཡང་
འདོད་དོ། ། རུས་པའི་རྒྱན་ལྔ་དང༌། ཐོད་སྐམ་གྱི་དབུ་རྒྱན། ཐོད་རློན་གྱི་དོ་ཤལ། རྩེ་ཕྲན་
ལྔ་ལ་སོགས་པ་རྒྱན་རྣམས་ཀྱིས་བརྒྱན་པ། མཆེ་བ་གཙིགས་ཤིང་བཞད་པའི་ཞལ་རས་
གཅིག་པ། ཕྱག་གཡོན་གྱི་ཐོད་པ་རྣམས་ཀྱི་ནང་དུ་ཁྲག་དང་བདུད་རྩི་འདྲེས་པས་ཅུང་ཟད་

གང་བའི་དབུས་སུ། མཁའ་འགྲོ་མའི་ལ་གླང་པོ་ཆེ་དང༌། ལཱ་མའི་ལ་ཅེ་སྤྱང་དང༌། དུམ་སྐྱེས་
མའི་ལ་མི་སྟེ་སྐྱེས་པ་དང༌། གཟུགས་ཅན་མའི་ལ་བ་ལང་ཁྱུ་མཆོག་རྣམས་རིམ་པ་ཇི་ལྟ་བ་
བཞིན་དུ་ཡོད་པའོ། །དབུ་ལ་སངས་རྒྱས་ཀྱི་གཟུགས་བརྙན་གྱིས་མཚན་ཞིང་ཡང་དག་པར་
ལྡན་པ་ཞེས་པ་ནི། ཆད་འཇུག་ནོར་བ་ལྟ་བུའི་རྐྱེན་གྱིས། རྒྱ་དཔེ་ཚིག་འཁྲུགས་པ་ལ་བརྟེན་
ནས་བསྒྱུར་བས་དོན་ཡང་འཁྲུལ་པ་སྟེ། མི་མགོའི་ཐོད་པ་དབུར་བསྒྱུར་ནས་ཡུམ་བཞིའི་དབུ་
རྒྱན་དུ་བསམ་པར་འདུག་གོ །དེས་ན་རཱ་འགྱུར་ལས། ཕྱོགས་དང་བྲལ་བ་བཞི་པོ་ནི། བདུད་
རྩི་ལྔ་ཡི་སྣོད་ཡིན་ཏེ། སངས་རྒྱས་གཟུགས་ཀྱིས་ཉེར་མཛེས་པའི། ཐོད་པར་ཡང་དག་ལྡན་
པའོ། །ཞེས་འབྱུང་བ་ལྟར་བཤད་དགོས་ཏེ། རྡོ་རྗེ་མཁའ་འགྲོ་ལས་ཀྱང༌། མཚམས་ནི་རྣམ་
པ་བཞི་རྣམས་སུ། །བདུད་རྩི་ལྔ་ཡི་ཐོད་པ་ཉིད། །སངས་རྒྱས་གཟུགས་བརྙན་ཉེ་བར་མཛེས། 
ཅོད་པན་བཟང་པོ་ཡང་དག་ལྡན། །ཞེས་གསུངས་པའི་རྗེས་སུ་འབྲངས་ཏེ་སློབ་དཔོན་གྱིས་
བཀོད་པའོ། །དེས་ན་འདི་སྐད་ཅེས་བྱ་སྟེ། ནང་སྙིང་གའི་མཚམས་ཀྱི་རྩ་འདབ་མཆོད་པའི་
རྩ་བཞི་དང༌། ཕྱི་བདེ་ཆེན་འཁོར་ལོའི་མཚམས་ཀྱི་འདབ་མ་བཞིར་ཡང༌། ལྔར་གཅིག་གིས་
མ་ཚང་བའི་ཐོད་པའི་སྣོད་རྣམས་སྟེ། བདུད་རྩི་ལྔས་གང་བ་ལ་སངས་རྒྱས་ཀྱི་གཟུགས་
བརྙན་གྱིས་མཚན་ཞིང་ཡང་དག་པར་ལྡན་པའོ། །དེ་ཡང་དཀྱིལ་ཆོག་ལས། མཚམས་ཀྱི་
ཆ་ཡི་པདྨ་ལ། །མ་དང་དེ་བཞིན་ཕ་དང་ནི། །རྒྱལ་པོ་དང་ནི་རྒྱལ་རིགས་གཉིས། །མགོ་ཡི་
སྣོད་ནས་མཆོད་བྱེད་པ། །ཞེས་གསུངས་ཏེ། ཤར་ལྷོར་ཁམས་དམར་པོས་གང་བའི་ཐོད་
པ་ལ་རིན་ཆེན་འབྱུང་ལྡན་གྱི་སྐུ་གཟུགས་དང་ལྷོ་ནུབ་ཏུ་ཁུ་བས་གང་བའི་ཐོད་པ་ལ་འོད་
དཔག་མེད་ཀྱི་སྐུ་གཟུགས་དང༌། ནུབ་བྱང་དུ་རྐང་སོགས་ཤ་ཆེན་གྱི་དྭངས་མས་གང་བའི་
ཐོད་པ་ལ་དོན་ཡོད་གྲུབ་པའི་སྐུ་གཟུགས་དང༌། བྱང་ཤར་དུ་དྲི་ཆེན་དྲི་ཆུས་གང་བའི་ཐོད་པ་
ལ་རྣམ་པར་སྣང་མཛད་ཀྱི་སྐུ་གཟུགས་ཀྱིས་མཚན་པ་སྟེ། བདུད་རྩིའི་སྟེང་དུ་སྐུ་གཟུགས་

ཡོངས་སུ་རྫོགས་པ་ཐོན་པ། ཡབ་རྐྱང་འཁོར་ལོས་བསྒྱུར་བའི་ཆ་བྱད་ཅན། ཕྱག་རྒྱ་སྤྱི་དང་
མཐུན་པར་བྱེད་དེ། འདི་དག་རྣམ་པ་སངས་རྒྱས་བཞིའི་སྐུ་འདྲའི་ཚུལ་ཡིན་ནོ། །སྙིང་པོའི་
རྣལ་འབྱོར་མ་བཞི་སྐུ་མདོག་དཀར་བའི་མདངས་ཅན་དང༌། ཐོད་པའི་ནང་གི་སྲོག་གཟུགས་
དང༌། མཚམས་ཀྱི་ཐོད་པའི་སངས་རྒྱས་ཀྱི་སྐུ་གཟུགས་རྣམས་རྡོ་རྗེ་མཁའ་འགྲོ་ལ་བརྟེན་
ནས་མཛད་པ་ཡིན་ཡང༌། དཀྱིལ་འཁོར་འདི་རྩ་རྒྱུད་ཀྱི་ཡིན་གྱི་རྡོ་རྗེ་མཁའ་འགྲོའི་མ་ཡིན་
པས། མཁའ་འགྲོ་མ་དང་ལྟུང་བྱེད་མ་སྦྱོར་བ་སོགས་དང༌། མཚམས་ཀྱི་ཐོད་པ་རྣམས་བདུད་
རྩི་ལྔ་འདྲེས་ཀྱིས་གང་བ་སོགས༌། དེའི་འགྲེལ་པ་དང་སྒྲུབ་ཐབས་ཀྱི་ལུགས་སྒྲ་ཇི་བཞིན་པ་
འདི་ལ་སྦྱོར་མི་དགོས་ཏེ། དེར་སྙིང་པོའི་རྣལ་འབྱོར་མ་བཞི་ཡང་ཕྱག་བཞི་མ། ཕྱག་མཚན་
ཡང་མ་ཧཱ་མཱ་ཡའི་འཁོར་དང་འདྲ་རུང་དུ་འབྱུང་བ་འདིར་སྦྱོར་མི་དགོས་པ་བཞིན་ནོ། །ནང་
{དུ་མགོ་བོ་སྟེ་འཚོགས་མ་དང་། ཕྱི་རོལ་ཐུགས་འཁོར་གྱི་ཤར་རྩིབས་གཉིས་ནི་པུ་ལི་ར་མ་
ལ་ཡ་སྟེ། ཁམས་སོ་དང་སེན་མོ་འབབས་པ་དཔའ་བོ་ཁཎྜ་ཀ་པཱ་ལ་དང་། རྩ་མི་ཕྱེད་མ་ནི་
རབ་གཏུམ་མའོ། །}དེ་བཞིན་དུ་སྦྱར་ཏེ། སྤྱི་གཙུག་དང་བྱང་རྩིབས་ཡུལ་ཆེན་ཛ་ལནྡྷ་རར་
ཁམས་སྐྲ་དང་བ་སྤུ་འབབ་པ་དཔའ་བོ་ཀེང་རུས་ཆེན་པོ་དང༌། རྩ་ཕྲ་གཟུགས་མ་གཏུམ་
མིག་མའོ། །རྣ་བ་གཡས་པ་དང་ནུབ་རྩིབས་ཨོ་ཊི་ཡ་ཎ་ན་ཁམས་ལྤགས་པ་དང་དྲི་མ་འབབ་
པ། དཔའ་བོ་ཀེང་རུས་དང༌། རྩ་རྩེ་བ་མ་ལྷ་མོ་འོད་ལྡན་མའོ། །ལྟག་པ་དང་ལྷོ་རྩིབས་ཨརྦུ་
ཏར་ཁམས་ཤ་འབབ་པ་མཆེ་བ་རྣམ་པར་གཙིགས་པ་དང༌། རྩ་གཡོན་པ་མ་སྣ་ཆེན་མའོ། །
དེ་དག་ནི་ཤར་ལ་སོགས་པ་ནས་ལུགས་མི་མཐུན་པ་སྟེ་གཡོན་བསྐོར་གྱི་རིམ་པས། བྱང་
དང་ནུབ་དང་ལྷོའི་རྩིབས་ལ་སྟེ་རིམ་པས་འགོད་པའོ། །རིམ་པ་དེ་བཞིན་དུ་འོག་མ་རྣམས་
ལ་ཡང་ཤེས་པར་བྱ་སྟེ། གཞུང་གི་དངོས་བསྟན་ལ་ནང་དཀྱིལ་ལ་ཡུལ་ཆེན་གྱི་དག་པ་སྨོས་
པས། ཕྱི་དཀྱིལ་ལ་ཡང་དག་པ་དེས་ཤེས་པར་བྱ་སྟེ། ནང་གི་དཔའ་བོ་དཔའ་མོ་ལ་རྩ་ཁམས་

ཀྱི་དག་པ་སྨོས་པ་བཞིན་དུ། ཕྱི་དཀྱིལ་གྱི་ལྷ་ཡང་རྩ་ཁམས་དེ་དང་དེའི་དག་པ་ཡིན་ལ། དེའི་
ཕྱིར་གོང་དུ་གཞལ་ཡས་ཁང་གི་ཕྱི་དབྱིབས་སྦྱང་བྱ་ལུས་སྦྱོང་བྱེད་དུ་བཤད་པའང་དགོས་པ་
ཕུན་སུམ་ཚོགས་པ་དང་ལྡན་པར་འགྱུར་རོ། །དེ་དག་ནི་གནས་ཏེ་ས་དང་པོ་རབ་ཏུ་དགའ་
བའི་སའོ། །རྣ་བ་གཡོན་པ་གོ་ད་བ་རིར་ལུས་ཀྱི་གནས་ཐམས་ཅད་དུ་ཁམས་ཆུ་རྒྱུས་འབབ་
པ། སུ་ར་པེ་རི་ལྷའི་དགྲ་དང༌། རྩ་ཐུང་ངུ་མ་དཔའ་བོའི་བློ་མའོ། །སྨིན་མའི་དབུས་རསྨཱི་ཤྭ་
རར་ཁམས་རུས་པའི་འཕྲེང་བ་སྟེ་རུས་པའི་ཚོགས་རྣམས་འབབ་པ་འོད་དཔག་མེད་དང༌། རྩ་
རུས་སྦལ་སྐྱེས་མ་མིའུ་ཐུང་མའོ། །མིག་གཉིས་དེ་བི་ཀོ་ཊ་དག་ལ་ཁམས་མཆིན་པ་འབབ་
པ་རྡོ་རྗེའི་འོད་དང༌། རྩ་སྒོམ་པ་མ་ལང་ཀའི་དབང་ཕྱུག་མའོ། །དཔུང་པ་གཉིས་ཀྱི་རྩ་ཁ་མ་
ལ་བ་ན་ཁམས་སྙིང་འབབ་པ་རྡོ་རྗེའི་སྐུ་དང༌། རྩ་དབང་མ་ཤིང་གྲིབ་མའོ། །དེ་བཞི་ཐུགས་
འཁོར་གྱི་མཚམས་ཤར་ལྷོའི་རྩིབས་ལ་སོགས་པར་ལུགས་དང་མཐུན་པ་སྟེ་གཡས་སྐོར་དུ་
དགོད་པའོ། །དེ་དག་ནི་ཉེ་བའི་གནས་སམ་ས་གཉིས་པ་དྲི་མ་མེད་པ་སྟེ། ཐུགས་ཀྱི་འཁོར་
ལོ་མཁའ་ལ་སྤྱོད་པ་རྣམས་ཐབས་དང་ཤེས་རབ་ཁ་སྦྱོར་མཉམ་པར་འཇུག་པའི་ཚུལ་གྱིས་
གནས་པའོ། །
དེ་བཞིན་དུ་སྦྱར་ཏེ། མཆན་ཁུང་གཉིས་ཀཱ་མ་རཱུ་པར་ཁམས་མིག་འབབ་པ་ནི་མྱུ་གུ་ཅན་
དང༌། རྩ་སྐྱོན་ལྡན་མ་ནི་ས་སྲུངས་མའོ། །ནུ་མ་གཉིས་པོ་ཨོ་ཊེ་རུ་ཁམས་མཁྲིས་པ་འབབ་པ་
རྡོ་རྗེ་རལ་པ་ཅན་དང༌། རྩ་འཇུག་མ་ནི་འཇིགས་བྱེད་ཆེན་མོའོ། །དེ་གཉིས་ཞིང་སྟེ་ས་གསུམ་
པ་འོད་བྱེད་པའོ། །ལྟེ་བ་ཏྲི་ཤ་ཀུ་ནེར་ཁམས་གློ་བ་འབབ་པ་དཔའ་བོ་ཆེན་པོ་དང༌། རྩ་མ་མོ་
རླུང་གི་ཤུགས་ཅན་མའོ། །སྣའི་རྩེ་མོ་ཀོ་ས་ལ་ནས་ཁམས་རྒྱུ་མའི་འཕྲེང་བ་འབབ་པ་རྡོ་རྗེ་
ཧཱུཾ་མཛད་དང༌། རྩ་མཚན་མོ་ནི་ཆང་འཐུང་མའོ། །དེ་གཉིས་ཉེ་བའི་ཞིང་དང་ས་བཞི་པ་འོད་
འཕྲོ་བའོ། །བཞི་པོ་དེ་ཕྱི་རོལ་དུ་གསུང་གི་འཁོར་ལོའི་ཤར་ལ་སོགས་པའི་རྩིབས་རྣམས་སོ། 

ཁ་སྒོའི་གནས་ཀ་ལིང་ག་ནས་ལོགས་ཀྱི་རྩིབས་འབབ་པ་ཞེས་པ་འགྱུར་གཞན་དུ་སྟ་ཟུར་
གྱི་རྒྱུས་པ་འབབ་པར་ཡང་བྱས། ཁ་ཅིག་ལས་སྙེ་མ་འབབ་པ་ཞེས་འབྱུང་སྟེ། ཁམས་དེ་ནི་
དཔའ་བོ་རབ་ཏུ་བཟང་པོ་དང་རྩ་བསིལ་སྦྱིན་མ་ནི་སྔོ་སངས་ལྷ་མོའམ་ལྗང་ལྷ་མོའོ། ། མགྲིན་
པ་ལམྦྷ་ཀ་ར་ལྟོ་བ་སྟེ་ཕོ་བའི་ཁམས་འབབ་པ་རྡོ་རྗེ་བཟང་པོ་དང༌། རྩ་ཚ་བ་མ་ཤིན་ཏུ་བཟང་
མོའོ། །དེ་གཉིས་ནི་ཉེ་བའི་ཚནྡྷོ་ཧ་སྟེ་ས་ལྔ་པ་སྦྱངས་དཀའ་བའོ། །སྙིང་ག་ཀཉྩིར་ཁམས་
བཤང་བ་འབབ་པ་འཇིགས་བྱེད་ཆེན་པོ་དང༌། རྩ་གཞོལ་མ་རྟ་སྣ་མའོ། །འདོམ་བར་ཏེ་རྩ་
སཾ་སེ་དང་སྐྱེས་པའི་འབྲས་བུ་གཉིས་དང་བཅས་པའམ་བུད་མེད་ཀྱི་རྩ་དེ་ཁོ་ན་དང་གསང་
བའི་ཁ་སྐོར་རྩ་འབྲུ་འཁུར་འབྲམ་དང་བཅས་པ་སྟེ། ཧི་མ་ལ་ཡ་ནི། ཁམས་འཚོགས་མའི་
མཚམས་ཀྱི་མཐའ་འབབ་པ་མིག་མི་བཟང་དང༌། རྩ་རངས་མ་ཁ་གཱ་ན་ན་སྟེ། དེ་གཉིས་ཚིནྡྷ་
ཧེ་དང་ས་དྲུག་པ་མངོན་དུ་གྱུར་པའོ། །དབང་ལྡན་ལ་སོགས་པའི་མཚམས་སུ་སྔར་བཞིན་ཏེ། 
མཚམས་ཀྱི་རྩིབས་རྣམས་གཡས་སྐོར་གྱིས་ཀ་ལིང་ཀ་ལ་སོགས་པའོ། །གསུང་གི་འཁོར་
ལོས་སྟེང་ན་སྤྱོད་མ་སྟེ། དེ་རྣམས་ནི་ཡབ་ཡུམ་སྙོམས་པར་ཞུགས་པས་རྣམ་པར་གནས་སོ། །
སྐྱེས་པའི་ལིང་ག་དང༌། བུད་མེད་ཀྱི་སྐྱེས་གནས་ཀྱི་དབུས་ནི་པྲེ་ཏ་པུ་རི་སྟེ་ཡི་དྭགས་གནས་
པ་ཞེས་བྱ་བ་ན། ཁམས་བད་ཀན་འབབ་པ་སྟོབས་པོ་ཆེ་དང༌། རྩ་ཤིན་ཏུ་གཟུགས་ཅན་མ་
འཁོར་ལོའི་ཤུགས་ཅན་མའོ། །བཤང་ལམ་གྲ་ཧ་དེ་བ་ཏ་སྟེ། ཁྱིམ་གྱི་ལྷའི་གནས་ན། ཁམས་
རྟག་ཏུ་རྣག་འབབ་པ་རིན་ཆེན་རྡོ་རྗེ་དང༌། རྩ་སྤྱི་མ་དུམ་སྐྱེས་མའོ། །དེ་གཉིས་ནི་འདུས་པ་སྟེ་
ས་བདུན་པ་རིང་དུ་སོང་བའོ། བརླ་གཉིས་སཽ་རཥྚ་ན་ཁམས་ཁྲག་འབབ་པར་རབ་ཏུ་གྲགས་
བ་རྟ་མགྲིན་དང༌། རྩ་རྒྱུ་སྦྱིན་མ་ཆང་འཚོང་མའོ། །བྱིན་པ་གཉིས་གསེར་གླིང་ན་ཁམས་རྡུལ་
འབབ་པ་ནམ་མཁའི་སྙིང་པོ་དང༌། རྩ་སྦྱོར་བྲལ་མ་འཁོར་ལོའི་གོ་ཆ་མ་སྟེ། དེ་གཉིས་ཉེ་བའི་
འདུ་བ་སྟེ་ས་བརྒྱད་པ་མི་གཡོ་བའོ། །སྡོམ་འབྱུང་ལས། རྐང་པའི་སོར་མོ་ན་ག་རར། །ཞེས་

གསུངས་པས། ལག་སོར་མ་ཡིན་ཏེ། རྐང་སོར་བརྒྱད་པོ་ན་ག་ར་ནས། ཁམས་ཚིལ་འབབ་
པ་དཔལ་ཧེ་རུ་ཀ་དང༌། རྩ་སྡུག་གུ་མ་ཤིན་ཏུ་དཔའ་མོའོ། །རྐང་པའི་རྒྱབ་སྟེ་བོལ་གོང་སིནྡྷུ་
ནས་ནི། ཁམས་རྟག་ཏུ་མཆི་མ་འབབ་པ་པདྨ་གར་གྱི་དབང་ཕྱུག་དང༌། རྩ་གྲུབ་མ་སྟེ་སྟོབས་
ཆེན་མའོ། །དེ་གཉིས་དུར་ཁྲོད་དེ་ས་དགུ་པ་ལེགས་པའི་བློ་གྲོས་སོ། །རྐང་པའི་མཐེ་བོང་
གཉིས་མྱ་ངམ་སྟེ་མ་རུའི་ཡུལ་ནས་ཁམས་མཆིལ་མ་ཁ་ཆུ་འབབ་པ་རྣམ་པར་སྣང་མཛད་
དང༌། རྩ་འཚེད་པ་མ་འཁོར་ལོས་བསྒྱུར་མའོ། །
ནང་ལུས་དཀྱིལ་ལ་པུས་མོ་གཉིས་དང༌། ཕྱི་དཀྱིལ་ལ་སྐུ་འཁོར་གྱི་རྩིབས་བྱང་ཤར་
མ་ཡུལ་ཆེན་ཀུ་ལུ་ཏ་སྟེ་ཁམས་བྱིས་པའི་སྣབས་འབབ་པ་རྡོ་རྗེ་སེམས་དཔའ་དང༌། རྩ་ཡིད་
བཟང་མ་བརྩོན་འགྲུས་ཆེན་མོའོ། །དེ་གཉིས་ཉེ་བའི་དུར་ཁྲོད་དེ་ས་བཅུ་པ་ཆོས་ཀྱི་སྤྲིན་ནོ། །
སྐུའི་འཁོར་ལོ་ས་འོག་ན་སྤྱོད་པ་སྟེ། དེ་རྣམས་ཡབ་ཡུམ་མཉམ་པར་སྦྱོར་བ་ཁ་སྦྱོར་གྱི་ཚུལ་
དུ་བཞུགས་སོ། །མཚམས་ཀྱི་རིམ་པ་རྣམས་ལ་རྡོ་རྗེ་མཁའ་འགྲོའི་སྒྲུབ་ཐབས་དང༌། འགྲེལ་
པ་དང༌། ས་བཅུའི་བྱང་ཆུབ་སེམས་དཔའི་སྒྲུབ་ཐབས་འགྲེལ་པ་རྣམས་ལས། དབང་ལྡན་
ནས་འགོ་བརྩམས་ཏེ་གཡོན་སྐོར་སོགས་བཤད་པའང་ཡོད་པས། སྤྱིར་དེ་བཞིན་ཡང་འཐད་
པ་ཁོ་ན་ཡིན་མོད་ཀྱང༌། འདིར་ནི་སྒོ་མཚམས་མའི་སྐབས་སུ་མེ་མཚམས་གཤིན་རྗེ་བརྟན་
མ་ནས་བརྩམས་ཏེ་བསྐོར་བར་བཤད་ཅིང༌། ལཱུ་དྲིལ་ནག་གསུམ་ཡང་ལྷ་འགོད་ཚུལ་གྱི་རིམ་
པ་ལ་མི་མཐུན་པ་མེད་པར་གྲགས་པ་བཞིན་འཐད་པས། སྔར་ཐུགས་འཁོར་གྱི་སྐབས་སུ་
དབང་ལྡན་ནས་ཞེས་འབྱུང་བ་ཐུན་མོང་མ་ཡིན་པའི་ཁྱད་ཆོས་མ་ཡིན་གྱི། རྒྱ་དཔེ་ལ་ཕྱིས་ཀྱི་
འགས་ཡིག་ཆུང་བཏབ་པར་དཀྱུས་སུ་ཤོར་བའི་ཡིག་ནོར་བྱུང་བར་མངོན་ནོ། །
སྙིང་གའི་ཕྱི་སྐོར་དང་འབྲེལ་བའི་རྩ་བུ་ག་བརྒྱད་དུ་ཟུག་པ། ཁམས་སྙིགས་མ་བརྒྱད་
འབབ་པ་རྣམས་ནི། དམ་ཚིག་འཁོར་ལོའི་སྒོ་མཚམས་ནས་བརྩམས་ཏེ་དུར་ཁྲོད་བརྒྱད་ཀྱི་

བར་རྣམ་པར་དག་པ་ཡིན་ཏེ། ཕྱི་ནང་གི་དག་སྦྱོར་གཅིག་ཡིན་ལ། དམ་ཚིག་འཁོར་ལོ་ཉིད་
ནས་བརྩམས་ཏེ། དུར་ཁྲོད་ཀྱི་ཆར་གཏོགས་པར་ཡང་བཤད་དོ། །དེ་ཡང་ནད་ལུས་དཀྱིལ་
ལ་ཁའི་སྒོ་དང་ཕྱིའི་ཤར་སྒོར་རྩ་གཞན་མཐུ་རྩེ་མོ་རྣམ་པར་དག་པ་ཁྭ་གདོང་མའོ། །ཆུ་ལམ་
དང་བྱང་སྒོར་རྩ་མཐུ་བསྐྱེད་མ་རྣམ་པར་དག་པ་འུག་གདོང་མའོ། །བཤང་ལམ་དང་ནུབ་སྒོར་
རྩ་རོའི་རྩེ་མོ་ཁྱི་གདོང་མའོ། །སྣ་བུག་གཉིས་དང་ལྷོ་ཕྱོགས་ཀྱི་སྒོར་རྩ་རོ་ལུས་མ་ཕག་གདོང་
མ་སྟེ། འདི་བཞི་པོ་མཁའ་འགྲོ་མ་ལ་སོགས་པ་བཞི་པོ་རྣམས་ཀྱི་ཁ་དོག་དང་ལྡན་པ་སྟེ་སྔོ་
སྐྱ་ལ་སོགས་པ་ཡིན་ལ། གླང་པོ་ལ་སོགས་པ་སྲོག་གཟུགས་བཞི་པོ་མ་གཏོགས། མཚན་མ་
ཕྱག་མཚན་གྲི་གུག་ཐོད་པ་དང་ལྡན་པ་ཉི་མ་དང་མི་རོའི་གདན་ལ་གནས་ཤིང༌། སྐུ་དེ་ལས་
འོད་ཟེར་འབར་བ། ཁྲོས་པའི་བཞིན་ཀུན་ཏུ་རྣམ་པར་འགྱུར་ཞིང༌། སྤྲུལ་པ་སྣ་ཚོགས་སུ་རྣམ་
པར་འགྱུར་བའོ། །འདིར་ནི་གཡོན་སྐོར་ལ་ལུགས་མཐུན་གྱི་རིམ་པའི་ཐ་སྙད་མཛད་པའོ། །
ཕོ་ཉ་མོ་རྣམས་ནི་ལུགས་དང་མི་མཐུན་པས། ཡང་དག་པར་རྣམ་པར་བཞག་སྟེ་ཞེས་འབྱུང་
ན། རྭ་འགྱུར་ལས། ལུགས་འབྱུང་ལུགས་ལས་ཟློག་པ་ཡི། །ཕོ་ཉ་རྣམས་ནི་ཡང་དག་གནས། །
ཞེས་བསྒྱུར་བ་བདེ་སྟེ། །ཕོ་ཉ་མོ་ཞེས་པ་སྒོ་མཚམས་མ་བརྒྱད་ཀའི་མིང་ངོ༌། །སྐབས་འདིར་
གཡས་སྐོར་ལ་ལུགས་ཟློག་གི་ཐ་སྙད་མཛད་ནས། རྣ་བ་གཡས་དང་མེའི་མཚམས་ཀྱི་གྲྭར། 
རྩ་ནམ་མཁའ་མ་གཤིན་རྗེ་བརྟན་མ་དང༌། རྣ་བ་གཡོན་དང་སྲིན་པོའི་མཚམས་ཀྱི་གྲྭར་རྩ་
ཆར་སྦྱིན་མ་གཤིན་རྗེ་ཕོ་ཉ་མོ་དང༌། མིག་གཡས་དང་རླུང་མཚམས་ཀྱི་གྲྭར། རྩ་རུལ་མ་
གཤིན་རྗེ་མཆེ་བ་གཙིགས་མ་དང༌། མིག་གཡོན་དང་དབང་ལྡན་གྱི་མཚམས་ཀྱི་གྲྭར། རྩ་
གཏོགས་མ་རྣམ་པར་དག་པ་གཤིན་རྗེ་འཇོམས་མ་སྟེ། མཚམས་ཀྱི་ལྷ་མོ་འདི་དག་ཀྱང་སྔ་
མ་སྒོ་སྲུང་བཞི་ལྟར་མི་རོ་ལ་གདན་དུ་ཆིབས་པ་སོགས་རྣམ་པ་དང་མཚན་ཉིད་གཞན་འདྲ་བ་
ལ༌། ཁ་དོག་གཞལ་ཡས་ཁང་གི་ཕྱོགས་མདོག་གི་རིམ་པས་ཕྱེད་གཟུགས་སུ་བྱ་སྟེ། དེ་ཡང་

དཀའ་བའི་མདངས་ནི་འདི་དག་ལ་ཡང་ཡོད་པར་བྱ་ལ། རྣལ་འབྱོར་མ་བཅུ་གཉིས་པོ་འདི་
རྣམས་ལ་ཁ་དོག་དཀར་པོ་དངོས་ཀྱི་ལྷ་མེད་པས། དཀར་པོ་རྣམ་སྣང་གི་རིགས་ཐུན་མོངས་
སུ་འཇུག་པའི་ཕྱིར་དང༌། གོང་དུ་བཤད་པའི་རྒྱུ་མཚན་གཉིས་ཀྱང་འདི་དག་ལ་ཚང་བར་བྱེད་
དགོས་པའི་ཕྱིར་རོ། །ཡིད་དུ་འོང་བ་ནི་ལྷ་མོའི་ཞལ་ཅན་གྱི་དོན་ཏེ། སྤྱིར་མཛེས་ཤིང་ཡིད་
དུ་འོང་བ་ནི་དཀྱིལ་འཁོར་གྱི་ལྷ་རྣམས་ཐམས་ཅད་ཡིན་ལ། ཞི་ཞིང་འཛུམ་པའི་ཡིད་དུ་འོང་
བ་ནི་འདི་དག་ཀྱང་མ་ཡིན་ཏེ་ཤིན་ཏུ་ཁྲོས་པའི་ཉམས་ཅན་གྱི་ཕྱིར་རོ། །དེས་ན་སྒོ་མ་རྣམས་
གདོང་བརྙན་ཡིན་པས་གཟུགས་མི་སྡུག་པ་ཞེས་བྱ་ལ། མཚམས་མ་རྣམས་ལྷ་ཞལ་གྱི་ཕྱིར། 
ཡིད་འཕྲོག་པའི་གཟུགས་སུ་གསུངས་སོ། །སྤྱིར་མགོ་བརྙན་དུ་བྱེད་པའི་ཡེ་ཤེས་ལྷ་ཡང་
མང་དུ་འབྱུང་མོད་ཀྱི། འདི་དག་མགོ་བརྙན་དུ་མི་ལེགས་གདོང་བརྙན་ཉིད་དུ་འཐད་པས། 
དེ་ལ་ཡང་སྐྲ་མཚམས་ཚུན་ཆད་གདོང་བརྙན་དུ་བྱེད་པ་དང༌། སྣའི་རྩ་བ་ཚུན་ཆོད་མཚུལ་པ་
གདོང་བརྙན་དུ་བྱེད་པའི་ལུགས་གཉིས་ཡོད་ན། སྐྲ་མཚམས་ཚུན་ཆོད་གདོང་བརྙན་དུ་བྱེད་
པ་ལེགས་སམ་སྙམ་མོ། །དེའི་ཕྱིར་ཁྱི་གདོང་དང་ཕག་གདོང་ལ་སྙན་ནི་དེ་ཉིད་ཀྱི་རྣ་བ་དང༌། 
དེའི་རྣ་བའི་རྩ་བ་ནས་ཕུག་སྟེ་རྣ་རྒྱན་འདོགས་དགོས་ལ། ཁྭ་ཏ་དང་འུག་པ་ལ་རྣ་བའི་འབུར་
མེད་པས་མིའི་རྣ་བ་ལྟ་བུ་རྣ་ཤལ་ཐུང་ངུ་རེ་བྱའོ། །ཕྱེད་གཟུགས་རྣམས་ཀྱི་མིང་ལ་ལུས་ཕྱེད་
དབང་ཕྱུག་མ་དང༌། མ་ཕྱེད་དབང་ཕྱུག་མ་དང༌། ལུས་ཕྱེད་མི་མོའི་དབང་ཕྱུག་མ་ཞེས་ཀྱང་
བྱའོ། །དཔལ་ཧེ་རུ་ཀ་ལ་སོགས་པའི་སྒྲས་བསྡུས་པ། དཔའ་བོ་ཉི་ཤུ་རྩ་བཞི་པོ་རྣམས་ནི་
ཞལ་གཅིག་ཕྱག་གཉིས་པ་གཡས་རྡོ་རྗེ་དང༌། གཡོན་དྲིལ་བུ་འཛིན་པས་ཡུམ་ལ་འཁྱུད་པའི་
ཕྱག་རྒྱ་ཅན། ཕྱག་གཡོན་གྱིས་རང་རང་གི་ལྷ་མོའི་ནུ་མ་འཚིར་བ། ན་བཟའ་རྒྱན་དང་ཆ་བྱད་
རྣམས་དཔལ་ཧེ་རུ་ཀ་ཉིད་དང་མཚུངས་པ་ལས་མི་རོའི་གདན་ལ་བཞུགས་པ། སྣ་ཚོགས་རྡོ་
རྗེ་དང་ཟླ་བ་ཕྱེད་པ་སྤངས་པ། ཕྱག་རྒྱ་ལྔས་བརྒྱན་པར་བཤད་དོ། །ལྷ་མོ་ལ་གཟིགས་ཤིང་

སྒྲོས་མནན་པ་སྟེ་ཞལ་སྦྱོར་བས་ཡུམ་གྱི་མ་མཆུ་ཚེམས་ཀྱིས་འཚིར་བའོ། །ལྷ་མོ་ཉེར་བཞི་
པོ་ཐམས་ཅད་ནི། རྒྱན་དང་རྣམ་པ་རྡོ་རྗེ་ཕག་མོ་དང་མཚུངས་པ་ལས། ཕྱག་གཡས་པས་རྡོ་
རྗེས་མཚན་པའི་གྲི་གུག་དང༌། གཡོན་པས་ཐོད་པ་ཐོགས་པས་ཡབ་ལ་འཁྱུད་པ་སྟེ། དཔའ་
བོ་རྣམས་ནི་སྒེག་པ་ལ་སོགས་པའི་ཉམས་དང་ལྡན་པ། དམར་ལ་ཟླུམ་པའི་སྤྱན་གསུམ་དང་
ལྡན་པ། མཆེ་བ་བཞི་གཙིགས་པ། ཐོད་པའི་འཕྲེང་བ་སྟེ་མི་མགོའི་དབུ་རྒྱན་དང་དོ་ཤལ་
གྱིས་བརྒྱན་པ། འོད་ཟེར་དུ་མ་འཕྲོ་ཞིང་འབར་བ་སྟེ་མེ་དཔུང་གི་དབུས་ན་བཞུགས་པ། ཁྲོ་
གཉེར་ཡོན་པོ་སྟེ་འཁྲུགས་པའི་ཚུལ་དང༌། ཆགས་པའི་གཟིགས་སྟངས་གཡོ་བ་འདྲེས་པས་
ལྟ་བ། ཉི་མའི་གདན་ལ་རོ་མནན་ཞིང་དེ་ལྟ་བུའི་སྐུ་ལས་འོད་ཟེར་འབར་བ། གཡས་བརྐྱང་
པའི་གར་ཏེ། གཡས་བརྐྱང་གི་སྟབས་ཉིད་ཀྱིས་བཞུགས་པའོ། །
འཁོར་ལོ་གསུམ་གྱི་ལྷ་རྣམས་ཀྱི་སྐུ་མདོག་ནི། དཀྱིལ་ཆོག་ལས། དཀར་མིན་དཀར་དང་
དམར་པོ་ཡིས། །ཐ་མ་མཆོག་དང་བར་མ་སྟེ། །ཐམས་ཅད་རིམ་བཞིན་དགོད་པ་ནི། །བླ་མའི་
རིམ་གྱི་དྲིན་ཡིན་ནོ། །ཞེས་གསུངས་པས། ཐུགས་འཁོར་བ་རྣམས་ནག་པོ། གསུང་འཁོར་བ་
རྣམས་དམར་པོ། སྐུ་འཁོར་བ་རྣམས་དཀར་པོར་གསུངས་པ་ལྟར། གཙོ་བོར་བྱེད་པ་ཡིན་ལ། 
སྒྲུབ་ཐབས་སུ་མི་གསལ་བ་ནི། སེམས་རྣམ་པར་དག་པས་ཐམས་ཅད་ཀྱང་མཐིང་ཀར་བྱེད་
པ་སོགས་སྐུ་མདོག་མི་འདྲ་བའི་ཁྱད་པར་མང་པོ་འདམ་ཁ་སྦྱར་དུ་ཡོད་པས་གང་ལྟར་བྱས་
ཀྱང་མི་འགལ་བར་དགོངས་སོ། ཁྭ་ཏའི་གདོང་ཅན་མ་ལ་སོགས་པ་སྒོ་མཚམས་མར་བཤད་
པ་རྣམས་ནི། སྟག་གི་པགས་པའི་ཤམ་ཐབས་གྲོལ་བ་ཅན། ཐོར་ཚུགས་ཀྱི་ནོར་བུ་ཞེས་པ་
ནི། འདི་ལ་ཐོར་ཚུགས་མེད་པའི་ཕྱིར་ཅུང་ཟད་འགྱུར་མ་ལེགས་པ་སྟེ། དངོས་སུ་ན་གཙུག་
གི་ནོར་བུའི་དོན་ནོ། །དེ་ལྟར་ན་གཙུག་གི་ནོར་བུ་དང༌། རྣ་ཆ་དང༌། མགུལ་རྒྱན་དང༌། གདུ་
བུའི་རིགས་རྣམས་དང༌། རྡོ་རྗེའི་སྐེ་རགས་དང༌། ཐོད་པའི་འཕྲེང་བ་སྟེ་དོ་ཤལ་གྱིས་མགུལ་

བ་ལ་བསྐོན་ཞིང་བརྒྱན་པ། དེ་བཞིན་དུ་རྐང་པ་གཉིས་ཀྱི་གདུ་བུ་ལ་དྲིལ་བུ་གཡེར་ཁས་
བརྒྱན་པ། ཤིན་ཏུ་གཡོན་བརྐྱང་བས་བཞུགས་པ་སྟེ། རྭ་འགྱུར་དུ་ཁ་ཊྭཱཾ་ག་འཛིན་པ་ཞེས་
འབྱུང་ཡང༌། འགྱུར་གཞན་ལས་མི་འབྱུང་བ་དག་པར་མངོན་ལ། མན་ངག་འགའ་ལས་སྟག་
ལྤགས་ཀྱི་ཤམ་ཐབས་སྒོ་མ་རྣམས་ཁོ་ནའི་ཁྱད་ཆོས་སུ་སྦྱོར་ཡང་རྒྱུ་མཚན་མེད་པར་མངོན་
ནོ། །རོ་གདན་རྣམས་ཀྱི་དོན་རྭ་ལུགས་ཀྱི་མན་ངག་ནི། སྙིང་པོའི་རྣལ་འབྱོར་མ་རྣམས་ཀྱི་
གདན་ནི་རིམ་པས། ཁྱབ་འཇུག་ཆེན་པོ་དང༌། གཞོན་ནུ་གདོང་དྲུག་དང༌། འདོད་པའི་ལྷ་དང་
བརྒྱ་བྱིན་རྣམས་ཀྱི་རང་བཞིན་དུ་ཤེས་པར་བྱ་ཞིང༌། ཐོད་པ་རྣམས་ཀྱི་གདན་ཟླ་བར་བྱེད་པ་
ནི། ཟླ་བ་བདུད་རྩིའི་རང་བཞིན་ཡིན་པས་བདུད་རྩི་སྐྱེད་པའི་ཕྱིར་ཡིན་ལ། ཐོད་པ་རྣམས་
ནི་ལྷའི་བུ་ཉི་མ་དང་ཟླ་བ་དང་སྲིན་པོ་དང་ཐགས་བཟང་རིས་རྣམས་ཀྱི་ཐོད་པའོ། །ཐུགས་
ཀྱི་དཔའ་བོའི་རོ་གདན་རྣམས་ནི་གཟའ་ཆེན་པོ་བརྒྱད་ཀྱི་ངོ་བོ་དང༌། གསུང་གི་ངོ་བོ་ནི་ཀླུ་
ཆེན་པོ་བརྒྱད་དང༌། སྐུའི་བརྒྱད་ནི་དམྱལ་སྲུངས་ཏེ་གཤིན་རྗེ་བརྒྱད་དོ། །ཡང་ན་འཇིགས་
བྱེད་ཆེན་པོ་ཉི་ཤུ་རྩ་བཞི་པོ་རྣམས་ཚར་བཅད་པའི་གདན་ཏེ། དོན་གྱི་གནད་གཅིག་པར་
སྣང་བས་གཉིས་ཀ་མི་འགལ་ལ། མངོན་བརྗོད་བླ་མའི་འགྲེལ་པ་ཟངས་དཀར་ལོ་ཙཱ་བས་
བྱས་པ་ན། འཇིགས་བྱེད་ཉེར་བཞིར་པོ་འདི་ལྷ་བཞི་དང་དྲི་ཟ་བཞི། གནོད་སྦྱིན་བཞི་དང་
སྲིན་པོ་བཞི། ཀླུ་བཞི་དང་ལྷ་མིན་བཞི་རྣམས་ཡིན་ཟེར་བ་སྣང་ངོ༌། །སྒོ་མཚམས་མ་བརྒྱད་
ཀྱི་རོ་གདན་ནི། ཕྱོགས་སྐྱོང་བ་བརྒྱད་ཀྱི་ངོ་བོའོ། །སྒོ་མཚམས་མ་རྣམས་ནི་ཤིན་ཏུ་ཁྲོས་པ་
ཡིན་པའི་ཕྱིར་ཅུང་ཟད་སྐུ་ལུས་སྦོམ་པར་བྱ་ཞིང༌། དཀྱུས་ལྟར་ན་དབུ་སྐྲ་ནག་པོ་ཡིན་ཡང༌། 
དམར་སེར་གྱེན་བརྫེས་སུ་གྲོལ་བར་འདོད་པའང་སྣང་སྟེ། དེ་ལྟར་ཡང་འགལ་བ་མེད་པ་
འདྲའོ། །གོང་དུ་བཤད་པའི་དཔའ་བོ་ཉི་ཤུ་རྩ་བཞི་ནི། དཔལ་ཧེ་རུ་ཀའི་རིགས་ལས་བྱུང་བ། 
ཁམས་རྣམ་པར་དག་པ་དང༌། གསལ་བའི་ཡེ་ཤེས་དང་སྒྱུ་མ་ལྟ་བུའི་སྐུ་དང༌། བདེ་བ་ཆེན་པོ་

ལས་བྱུང་བའོ། །མཁའ་འགྲོ་མ་ནི་ཉི་ཤུ་རྩ་བཞི་དང༌། མ་མོ་བཅུ་གཉིས་ཀྱང་སྟེ། རྡོ་རྗེ་ཕག་
མོའོ་རིགས་ལས་བྱུང་བ། རྩ་རྣམ་པར་དག་པ་དང༌། སྟོང་པའི་ཡེ་ཤེས་དང༌། འོད་གསལ་བ་
དང༌། རྣམ་པ་ཐམས་ཅད་པའོ། །རྣམ་གྲངས་སུ་ན། དེ་དང་དེའི་རིགས་ལས་བྱུང༌། ཞེས་པ་
དེ་དག་སྐུའི་རྣམ་པ་འདྲ་བའི་དོན་ཡང་ཡིན་ནོ། །སྔར་མཁའ་དཀྱིལ་གྱི་སྐབས་སུ་གཞལ་མེད་
ཁང་བསྐྱེད་པར་གསུངས་ན་ཡང༌། དཀྱིལ་འཁོར་སྤྲོ་བ་དང་མི་སྤྲོ་བ་གང་གི་ཡང་གསལ་ཁ་
མ་བྱུང་མོད། སྔར་བསྐྱེད་ཕྱིན་སྤྲོ་དགོས་ལ། སྤྲོ་ཚུལ་གོང་དུ་བཤད་པ་བཞིན་ཡིན་མོད། སྤྲོས་
པ་དེ་ཕྱིའི་གཞལ་མེད་ཁང་ལ་ཐིམ་པ་དང་ལྷན་ཅིག་ཏུ། ལུས་གཞལ་མེད་ཁང་དུ་སྒོམ་པར་
མཛད་དོ། །བཞི་པ་ལུས་དཀྱིལ་གྱི་མངོན་རྟོགས་བརྗོད་པ་ནི། སྐབས་འདིར་ལུས་དཀྱིལ་
གྱི་རྣམ་པར་གཞག་པ་གོ་བ་གལ་ཆེ་བས་ཕྱོགས་ཙམ་སྨོས་ན། ལུས་དཀྱིལ་གྱི་རང་བཞིན་ལ་
དཔྱད་པ་དང༌། ལུས་འདིའི་ལུས་དཀྱིལ་གྱི་གོ་དོན་བཤད་པའོ། །
དང་པོ་ནི། སྤྱིར་རང་ཉིད་ལྷ་སྐུར་གསལ་བའི་ལུས་ལ་བཀོད་པ་ཡང་ཡིན་ལ། བཀོད་
པ་དེ་ཡང་རྟེན་བརྟེན་པའི་དཀྱིལ་འཁོར་གྱི་ཚུལ་དུ་རྣམ་པར་གཞག་པ་ཅན་ནི། ལུས་དཀྱིལ་
གྱི་རྣལ་འབྱོར་སྤྱི་ཁྱབ་ཀྱི་ངོ་བོ་ཡིན་ལ། རྣལ་འབྱོར་བླ་མེད་ཀྱི་ཐུན་མོང་མ་ཡིན་པའི་ལུས་
དཀྱིལ་དུ་འགྱུར་བ་ལ་ནི། མཚན་ཉིད་དེའི་སྟེང་དུ་ལུས་སམ་ལུས་དང་འབྲེལ་བའི་ཆོས་དེ་
དང་དེའི་རང་གི་རང་བཞིན་དུ་ཡང་འབྲེལ་ཞིང༌། སྦྱོང་བྱེད་དུ་ཡང་འགྱུར་བའི་ལྷ་དེ་དང་དེར་
བསྒོམ་པའང་དགོས་པ་ཡིན་ནོ། །དེ་ལ་ཡང་དབྱེ་ན་ཕུང་ཁམས་རགས་པའི་ལུས་དཀྱིལ་དང༌། 
རྩ་ཁམས་ཕྲ་བའི་ལུས་དཀྱིལ་གཉིས་ཡོད་ལ། དང་པོ་ནི། གསང་འདུས་འཕགས་སྐོར་བའི་
ལུས་དཀྱིལ་ལྟ་བུ་ཡིན་པ། འདི་དཀྱིལ་འཁོར་དུ་བྱས་མ་བྱས་ཀྱི་ཁྱད་པར་གྱིས་ལུས་དཀྱིལ་
དུ་འཇོག་མི་འཇོག་མ་གཏོགས། མངོན་བརྗོད་ནས་བཤད་པའི་ཕུང་ཁམས་བཅུ་བདུན་བྱིན་
གྱིས་རློབས་པ་དང་གནད་གཅིག་པར་འགྱུར་རོ། །

གཉིས་པ་ནི། འཁོར་ལོ་བདེ་མཆོག་གི་ལུས་དཀྱིལ་གྲགས་ཆེ་བ་འདི་རྣམས་ཡིན་ཞིང༌། 
འདི་ལ་ཡང་ལུས་དཀྱིལ་འབའ་ཞིག་སྒོམ་པ་དྲིལ་བུ་ལུས་དཀྱིལ་ལྟ་བུ་དང༌། ཕྱི་དཀྱིལ་དང་
བཅས་པར་སྒོམ་པ་ལཱུ་ནག་ལྟ་བུའོ། །དེ་ལ་ཡང་སྤྱི་བོ་ལ་སོགས་པའི་གནས་ཉེར་བཞིར་
འགོད་པ་དང༌། རྩ་འཁོར་གཞན་ལ་འགོད་པ་སོགས། མངོན་བརྗོད་བླ་མ་གཙོ་བོར་གྱུར་
པའི་རྒྱུད་གཞུང་སོ་སོ་ནས་སྣ་ཚོགས་ཞིག་སྣང་ཡང༌། འཁོར་ལོ་གསུམ་གྱི་ལྷ་ཚོགས་སྤྱི་བོ་
ལ་སོགས་པ་ཉེར་བཞིར་འགོད་པ་འདི་ཉིད་ལུས་དཀྱིལ་གྱི་གཙོ་བོ་ཡིན་ལ། རྒྱུད་སྡེ་གཞན་
ལས་འབྱུང་བའི་རིགས་ལ་གདན་བཞིའི་ལུས་དཀྱིལ་ལྟ་བུ་རླུང་དག་བྱེད་ཉེ་ཚེ་བ་ཡང་ཡོད་
ལ། གསང་འདུས་རྡོ་རྗེ་འཕྲེང་བར། འཁོར་ལོ་བཞིའི་རྩ་རྣམས་དག་བྱེད་ཀྱི་ལྷ་བཤད་པ་
དང༌། འཕགས་སྐོར་བའི་ལུས་དཀྱིལ་གཉིས་བསྲེས་པ་འདྲ་བའི་ལམ་འབྲས་ཀྱི་ལུས་དཀྱིལ་
ནི། ཕུང་ཁམས་རགས་པའི་ལུས་དཀྱིལ་དང་གནད་གཅིག་པ་ལ་ཕུང་ཁམས་ཀྱི་ལྷ་རིགས་ལྔ་
ཡུམ་ལྔ་རྩ་འཁོར་ལ་བཀོད་པས། ལུས་དཀྱིལ་ཕྲ་རགས་གཉིས་ཀྱི་ས་མཚམས་བར་སོང་བའི་
རིགས་ཅན་དང༌། སངས་རྒྱས་ཐོད་པའི་ལུས་དཀྱིལ་ཞེས་བྱ་བ་མན་ངག་གི་རྗེས་སུ་འབྲངས་
ཏེ། བདེ་མཆོག་གི་ལུས་དཀྱིལ་སྦྱར་བ་ལྟ་བུ་ཡང་ཡོད་དེ། མདོར་ན་གསང་འདུས་དགྱེས་
རྡོར་ཐོད་པ་གདན་བཞི་སོགས་ལས། རྒྱུད་ཀྱི་ཚིག་དོན་སྒྲ་ཇི་བཞིན་པས་ལུས་དཀྱིལ་མི་སྟོན་
ཡང༌། བླ་མའི་མན་ངག་ལས་འབྱུང་བ་ཙམ་ཡིན་ནོ། །སྡོམ་པའི་རྒྱུད་ནི་དེ་དག་དང་མི་འདྲ་སྟེ། 
རྒྱུད་ཀྱི་དངོས་བསྟན་ཉིད་ལ་ཤིན་ཏུ་གསལ་བ་ཡིན་ནོ། །དེ་ལ་སྤྱིར་སངས་རྒྱས་ཐམས་ཅད་
ཡེ་ཤེས་གཅིག་ཅིང་རང་སྣང་དུ་ཐ་དད་མེད་པའི་ཕྱིར། རྒྱུད་སྡེ་བཞི་ནས་གསུངས་པའི་ཡི་
དམ་ཞི་ཁྲོ་རབ་འབྱམས་ཐམས་ཅད་ངོ་བོའི་སྒོ་ནས་དབྱེ་བ་རྡུལ་ཙམ་མེད་དོ། །འོན་ཀྱང་སྐུའི་
རྣམ་པ་མི་འདྲ་བ་དང༌། སྔགས་མི་འདྲ་བ་དང༌། ཆོ་ག་མི་འདྲ་བ་དང༌། རྣམ་འཕྲུལ་མི་འདྲ་བ་
དང༌། མཚན་དོན་མི་འདྲ་བ་རྣམས་ཀྱི་རྒྱུ་ལས་གདུལ་བྱ་སོ་སོའི་ལས་དང་བསམ་པའི་དབང་

གིས་བྱིན་རླབས་འཇུག་ཚུལ་དང༌། དྲི་མ་སྦྱོང་ཚུལ་དང༌། ཡེ་ཤེས་བསྐྱེད་ཚུལ་དང༌། འཕྲིན་
ལས་སྒྲུབ་ཚུལ་ཐ་དད་པར་འབྱུང་བའི་རྣམ་གཞག་ཐམས་ཅད་མི་འགལ་ལོ། །དེའི་ཕྱིར་ན་
རིགས་ལྔ་ཡུམ་བཞི་སོགས་ཀུན་ཁྱབ་ཀྱི་ལྷ་དེ་དག་པ་དང་བསྟུན་ནས་སྒོམ་པ་པས། རྡོ་རྗེའི་
ཕག་མོ་དང་གཟུགས་ཅན་མ་ལ་སོགས་པ་ཐུན་མོང་མ་ཡིན་པའི་ཁྱད་པར་དང་ལྡན་པའི་ལྷའི་
དག་པར་སྒོམས་ན། བྱིན་རླབས་འཇུག་ཚུལ་ལ་སོགས་པ་མྱུར་བའི་ཟབ་གནད་ཡོད་དོ། །འོ་
ན་ལུས་དཀྱིལ་གྱི་ངོ་བོ་དེ་བཞིན་ཡིན་ན། སྐྱེད་ཆོག་ཇི་ལྟ་བུ་དགོས་སྙམ་ན། འདི་ལ་ལུས་
འདི་ཡོངས་སུ་གྱུར་པ་ལས་གཞལ་ཡས་ཁང་དུ་སྒོམ་པ་ཡིན་ནོ་ཞེས་པ་ཞིག་ཡོད་པ་ལས། 
ལུས་འདི་ཞུ་ནས་གཞལ་ཡས་ཁང་དུ་གྱུར་པར་སྒོམ་པ་ནི། སྤྱིར་སྒྲུབ་ཐབས་ཕྲ་མོ་དང་མན་
ངག་འགའ་རེ་ལ་སྣང་ཡང་དེ་ལྟ་བུ་ལུས་དཀྱིལ་གྱི་སྐྱེད་ཆོག་མིན་པར་སྣང་ལ། ཕྱིས་བྱུང་
ལུས་དཀྱིལ་གྱི་བཤད་པ་འགལ་བ་ཐ་དད་པ་རྣམས་ནི། འདི་སྐད་ཅེས་ཕྱི་དཀྱིལ་བསྡུས་ནས་
ལུས་དཀྱིལ་སྒོམ་པ་ཡང་མི་འཐད། བྲེ་ནང་དུ་བྲེ་བཅུག་པ་བཞིན་ཕྱི་ནང་ཉིས་རིམ་སྒོམ་པ་
ཡང་མི་འཐད། གཞལ་ཡས་ཁང་གི་ཆ་ཤས་དེ་དང་དེའི་དོད་དུ་ལུས་དེ་དང་དེ་སྨོས་པ་བྱེད་པ་
ཡང་མི་འཐད་པས་རྣམ་གཞག་འདི་དང་འདི་ལྟ་བུའོ་ཞེས་སྨྲ་བར་བྱེད་མོད། འོན་ཀྱང་གསུམ་
པོ་དེ་མཐའ་གཞན་འགོག་པའི་ཚུལ་ཡིན་ན་མ་གཏོགས། འདོད་པ་དེ་ལྟ་བུ་ཁས་ལེན་མཁན་
མ་བྱུང་བས་འཐད་དང་མི་འཐད་དཔྱད་པ་མི་དགོས་ལ། མི་འཐད་ངེས་པའི་རྒྱུ་མཚན་གྱིས་
དབེན་པ་ཅི་རིགས་པའང་ཡོད་མོད། འོན་ཀྱང་ད་ལྟར་ཁས་ལེན་པ་པོ་ཡོད་པའི་རིགས་ལ། 
ལུས་དཀྱིལ་གྱི་སྒྲུབ་གཞི་ལུས་ཁོ་ན་ཡིན་པར་འདོད་པ་ལ་ཕལ་ཆེར་མཐུན་མོད། འགའ་ཞིག་
རྒྱུ་མཚན་དེའི་ཕྱིར། གཞལ་ཡས་ཁང་ལ་ལུས་རྒྱུར་གཏོང་བའི་མིང་བཏགས་ནས། གཞི་ལུས་
ཀྱི་ཆ་ཤས་རེ་རེ་དང༌། གཞལ་ཡས་ཁང་གི་ཆ་ཤས་ཆོས་མཐུན་རེ་རེ་སྦྱར་ནས་ངོ་བོ་གཅིག་
པར་མོས་པ་བྱས་ན། ཕྱི་རུ་སྣང་བའི་གཞལ་ཡས་ཁང་དེ་ཀ་ལུས་དཀྱིལ་གྱི་གཞལ་ཡས་ཁང་

ཡིན་པར་འགྱུར་བ་དང༌། རྒྱུ་མཚན་དེ་ཉིད་ཀྱི་ཕྱིར་ལུས་དཀྱིལ་གྱི་གཞལ་ཡས་ཁང་ཡང་ཕྱི་
དཀྱིལ་དང་རྣམ་པ་འདྲ་བ་ཁོ་ནའོ། །ཞེས་འདོད་དོ། །གཞན་ཁ་ཅིག་ནི། མིག་གི་ནང་དུ་རྩིག་
པ་ལྔ་དང༌། སོའི་ནང་དུ་དྲ་བ་དྲ་ཕྱེད་དང༌། རྣ་བའི་ནང་དུ་རྟ་བབས་སོགས་གཞལ་ཡས་ཁང་
བློས་བསླང་གི་བཀོད་པ་ཞིག་རོ་མང་པོ་སྤུངས་ནས་གཞག་པ་ལྟ་བུར་འདོད་དོ། །དེ་དག་ནི་
ཤིན་ཏུ་རིགས་པ་མ་ཡིན་པས་རང་ལུགས་ལ་འདོད་པར་མི་བྱེད་དོ། །དེ་རྣམས་ཀྱི་སྒྲུབ་བྱེད་
ཀྱི་རྩ་བ་ལུས་གཞལ་ཡས་ཁང་དུ་མ་གྱུར་ན་ལུས་དཀྱིལ་གྱི་ལྷ་ལ་བཞུགས་གནས་མེད་པས་
དཀྱིལ་འཁོར་དུ་མི་འགྱུར་ལ། ལྷ་ཚོགས་ལ་ཞལ་ཕྱག་གི་རྣམ་པ་ཅན་བསྒོམ་དགོས་ཕྱིན། 
རྟེན་གཞལ་མེད་ཁང་ཡང་གྲུ་བཞི་སྒོ་བཞིའི་རྣམ་པ་ཅན་དུ་ཅིའི་ཕྱིར་མི་སྒོམ་སྙམ་པ་འདིའོ། །
དེ་ནི་ཤིན་ཏུ་མ་ངེས་ཤིང་མ་གྲུབ་སྟེ། ཕྱི་དཀྱིལ་ལ་ཡང་གཞལ་མེད་ཁང་གྲུ་བཞི་སོགས་པའི་
ཁང་བཟང་མེད་པའི་དཀྱིལ་འཁོར་ཡོངས་རྫོགས་ཡོད་དེ། མ་ཧཱ་མ་ཡ་དང༌། ཀྱཻ་རྡོ་རྗེའི་ཧེ་རུ་
ཀ་གསུམ་དང༌། བདག་མེད་མའི་བདག་བསྐྱེད་དངོས་བསྟན་གྱི་སྐབས་སོགས་ལ་རྒྱུད་ལས་
ཁང་བཟང་མི་འབྱུང་ཞིང༌། སྒྲུབ་ཐབས་མང་པོ་ལས་ཀྱང་མ་བཤད་པ་ལྟ་བུ་སྟེ། བདེ་མཆོག་
ལྷ་དྲུག་ཅུ་རྩ་གཉིས་ཀྱི་སྒྲུབ་ཐབས་འགའ་རེ་ལས་ཀྱང་མི་འབྱུང་ངོ༌། །དེ་འདྲའི་རིགས་ལ་ནི། 
པདྨ་དང༌། འཁོར་ལོ་དང༌། ཆོས་འབྱུང་ལ་སོགས་པ་ཉིད་གཞལ་མེད་ཁང་ངོ༌། །ལུས་དཀྱིལ་
གྱི་ལྷ་ཡང་རྣམ་པ་ཀུན་ཏུ་ཞལ་ཕྱག་ཅན་དུ་བཀོད་པར་མ་ངེས་ཏེ། ཡིག་འབྲུ་དང་སྔགས་དང་
ཕྱག་མཚན་ལ་སོགས་པའི་དཀྱིལ་འཁོར་ཡང་འབྱུང་བའི་ཕྱིར་རོ། །གལ་ཏེ་ཞལ་ཕྱག་ཅན་
དུ་བྱེད་ཀྱང༌། ལྷ་དེ་ཉིད་རང་རང་གི་བཞུགས་གནས་དང་མ་འབྲེལ་བར་གཞལ་མེད་ཁང་
ལོགས་སུ་སྒོམ་པ་དོན་མེད་པའི་ཕྱིར་དང༌། ཁྱད་པར་གཞལ་མེད་ཁང་དུམ་བུ་ཁྲོལ་ལུགས་
སུ་སྒོམ་པ་ནི། བླུན་པའི་རྣམ་འགྱུར་ཁོ་ནར་གསལ་བའི་ཕྱིར་རོ། །ཅིས་མངོན་ཞེ་ན། གཞལ་
མེད་ཁང་ཕྱི་དཀྱིལ་དང་མཚུངས་པ་དགོས་སམ་མི་དགོས་བརྟགས་ནས། དགོས་ན་རྩིག་

པ་ནི་མིག་གི་ནང་དུ་བསྐོར་ནས་{ཡོད[ཡོང་]། ལྷ་རྣམས་ལྟེ་བ་དང་སྙིང་ག་ལ་སོགས་པར་
བཞག་པས། ལྷ་རྣམས་རྩིག་པའི་ཕྱི་རོལ་ཏུ་སོང་བ་དང༌། འོག་གི་ས་གཞི་དང་སྟེང་གི་ཐོག་
ཕུབ་གང་དང་ཡང་མ་འབྲེལ་པའི་རྩིག་པ་ཙམ་གྱིས་བྱ་བ་གང་ཡང་མི་བྱེད་པ་སོགས་ཐམས་
ཅད་ལ་རིགས་འགྲེ་བར་བྱའོ། །ཕྱི་དཀྱིལ་དང་མཚུངས་པ་མི་དགོས་ན་ནི། རྩིག་པའི་རྣམ་པ་
དང་དྲ་ཕྱེད་ཀྱི་རྣམ་པས་ཅི་ཞིག་བྱ་སྟེ། དེ་དག་ཕྱི་དཀྱིལ་གྱི་རྣམ་པ་ཡིན་པས་སོ། །ལྷ་ཞལ་
ཕྱག་གི་རྣམ་པ་ཅན་ལ་ནི་མི་མཚུངས་སྟེ། ཁང་བཟང་ལ་སོགས་པ་ནི་ཕྱི་སྣོད་ཀྱི་འཇིག་རྟེན་
གྱི་རྣམ་པ་ཡིན་ལ། ཞལ་ཕྱག་ནི་ནང་ལུས་ཀྱི་རྣམ་པ་ཡིན་པས་ལུས་དཀྱིལ་དང་མི་འགལ་
བའི་ཕྱིར་རོ། །ཚོར་བ་དང༌། འདུ་ཤེས་དང༌། རྣམ་ཤེས་དང༌། ངག་དང་ཡིད་ལ་སོགས་པ་
ཡང་ལུས་དཀྱིལ་གྱི་དཀྱིལ་འཁོར་དུ་བྱེད་དགོས་པའི་ཕྱིར། སྒྲུབ་གཞི་ལུས་ལས་བྱེད་དགོས་
ཞེས་པ་ཡང་འཐད་པ་མ་ཡིན་ནོ། །དེས་ན་རང་ལུགས་ནི། ཕུང་ཁམས་སམ་རྩ་ཁམས་དེ་དང་
དེའི་ཆོས་ཉིད་ནི་དོན་དམ་པའི་ལྷ་དང༌། གཞལ་མེད་ཁང་དུ་གནས་པ་ཡིན་ཏེ་དེ་དང་དེའི་
རང་བཞིན་ཤེས་པའི་སྒོ་ནས་མངོན་དུ་འགྱུར་བའི་ཕྱིར་དེ་དང་དེར་སྒོམ་པ་ཡིན་ལ། དེ་ཡང་
གཞི་ལུས་ཀྱི་ལྷ་སྐུ་གཅིག་པོ་དེའི་ཕྱི་ནང་གི་ཆ་ཤས་ལ་ཁང་བཟང་གི་རྣམ་གཞག་ཡོད་མེད་
ཇི་ལྟར་ཡིན་ཡང་རུང༌། རང་རང་ལུགས་ཀྱི་རྟེན་བརྟེན་པའི་དཀྱིལ་འཁོར་ཡོངས་སུ་རྫོགས་
པའི་རྣམ་གཞག་དང་མཐུན་པར་བསྒོམ་པས་ན་ལུས་ཀྱི་དཀྱིལ་འཁོར་རོ། །ལུས་ཞེས་བྱ་བ་
གཞི་ལུས་ལྷ་སྐུ་ཡིན་གྱི། ཐ་མལ་གྱི་ལུས་མ་ཡིན་ནོ། །དེའི་དཀྱིལ་འཁོར་ཞེས་བྱ་བ་ཡང༌། 
སྒྲུབ་གཞི་དེ་ལས་བྱས་པ་མ་ཡིན་གྱི། སྐུ་དེ་ལ་བཀོད་པའི་དཀྱིལ་འཁོར་གྱི་དོན་ནོ། །དེས་
ན་གདོད་མ་ནས་དཀྱིལ་འཁོར་ལྷུན་རྫོགས་སུ་བཞུགས་པ་ཡིན་པའི་ཕྱིར། གསར་དུ་སྒྲུབ་
དགོས་པའི་སྒྲུབ་གཞི་མཚན་ཉིད་པ་ནི་ཁས་མི་ལེན་ལ། བློ་ངོར་གང་ལས་བསྒྲུབ་པའི་གཞི་
དང༌། དམིགས་པའི་ཡུལ་ནི། སྤྱིར་ཆོས་ཉིད་དོན་དམ་པའི་དཀྱིལ་འཁོར་དང༌། སྒོས་སུ་

ཆོས་ཉིད་དེ་ཀ་རྟེན་ལུས་དང་འབྲེལ་བའི་ཆོས་རྣམས་ཀྱི་ཆོས་ཉིད་དུ་སོང་ཚུལ་གྱི་སྒོ་ནས་
འཇོག་གོ །ཆོས་ཉིད་ཀུན་ཁྱབ་ཡིན་ཡང༌། ལུས་ཀྱི་ཆ་ཤས་སོ་སོ་ལ་ཆོས་ཉིད་དུ་སོང་ཚུལ་
སོ་སོའི་ལྡོག་ཆ་ནས། ལྷ་དང་དཀྱིལ་འཁོར་སོ་སོར་བསྐྱེད་པ་ཡིན་པས་དེ་དང་དེ་བསྒོམས་
པས། ཕུང་ཁམས་སོགས་དེ་དེ་དག་པར་འགྱུར་བ་དང༌། དེས་གདོད་མའི་དཀྱིལ་འཁོར་ཇེ་
གསལ་ཇེ་གསལ་དུ་འགྱུར་ཞིང༌། དོན་དངོས་གནས་ལ་རང་གི་ཡེ་ཤེས་རྒྱས་པའི་སྟོབས་ཡིན་
ཡང༌། རང་གཞན་རྣལ་འབྱོར་ཅན་གྱི་བློའི་སྣང་ཚུལ་ལ། གཞན་རྒྱུད་ཀྱིས་བསྡུས་པ་སྔོན་
ནས་སངས་རྒྱས་པའི་སངས་རྒྱས་བྱང་སེམས་ཡི་དམ་གྱི་ལྷ་རྣམས་ཀྱི་བྱིན་རླབས་ཇེ་ཆེ་ཇེ་ཆེ་
འཇུག་པར་འགྱུར་རོ། །
གཉིས་པ་ལུགས་འདི་ཉིད་ཀྱི་ལུས་ཀྱི་དཀྱིལ་འཁོར་གྱི་གོ་དོན་བཤད་པ་ལ། རྒྱུད་ལས་
ཇི་ལྟར་གསུངས་ཚུལ་ཟུར་ཙམ་སྨོས། ཕྱི་ནང་ཡུལ་ཆེན་གསུངས་པའི་དགོངས་པ་བཤད། 
ལུས་དཀྱིལ་ཉིད་ཀྱི་རབ་ཏུ་དབྱེ་བ་བཤད། ཐུན་མོང་མིན་པའི་ཕན་ཡོན་བསྟན་པའོ། །དང་
པོ་ནི། སྡོམ་པ་རྩ་རྒྱུད་ལས། རྣལ་འབྱོར་མ་ཡི་ས་དང་གནས། །ཧེ་རུ་ཀ་དཔལ་སྐུའི་ཡན་
ལག །བརྟན་གཡོ་ཀུན་གྱི་བདག་ཉིད་ཅན། །གནས་ནི་རབ་ཏུ་དགའ་བའི་ས། །དེ་བཞིན་ཉེ་
གནས་དྲི་མ་མེད། །ཞིང་ནི་འོད་བྱེད་ཤེས་པར་བྱ། །ཉེ་བའི་ཞིང་ནི་འོད་འཕྲོ་བ། །ཚནྡྷོ་མངོན་
དུ་གྱུར་པ་སྟེ། །ཉེ་བའི་ཚནྡྷོ་སྦྱངས་དཀའ་བ། །འདུ་བ་རིང་དུ་སོང་བ་སྟེ། །ཉེ་བའི་འདུ་བ་མི་
གཡོ་བ། །དུར་ཁྲོད་ལེགས་པའི་བློ་གྲོས་ཏེ། །ཉེ་བའི་དུར་ཁྲོད་ཆོས་ཀྱི་སྤྲིན། །ཤྲཱི་ཧེ་རུ་ཀའི་
ཡུལ་དུ་སྤྱོད། །འདི་ནི་ནང་གི་བདག་ཉིད་ས། །ཕ་རོལ་ཕྱིན་བཅུའི་ས་རྣམས་ནི། །མཐོ་རིས་
ས་སྟེང་ས་འོག་ཏུ། །དཔའ་བོའི་ཡན་ལག་བརྟན་གཡོའི་བདག །རྣལ་འབྱོར་མ་ཡི་ཀླ་ཀློའི་
སྐད། །པུ་ལ་སོགས་པ་གང་བསྟན་པ། །ཕྱི་ནང་བདག་ཉིད་ཅན་དུ་གནས། །ཞེས་གསུངས་
པས་བསྟན་ཞིང་དོན་དེ་གསལ་བར་འཆད་པ་ལ། མངོན་བརྗོད་བླ་མའི་ལེའུ་དགུ་པ་སོགས་

སྟོད་སྨད་རྣམས་ནས་ལུས་དཀྱིལ་མང་དུ་གསུངས་ཤིང༌། བཤད་རྒྱུད་གཞན་རྣམས་ནས་
ཀྱང་ལུས་དཀྱིལ་གྱི་རྣམ་གྲངས་རེ་ངེས་པར་གསུངས་སོ། །ལུས་དཀྱིལ་གྱི་ལྷ་མང་ཉུང་ཡང་
མི་འདྲ་བ་དུ་མ་དང༌། བསྐྱེད་ཚུལ་ཡང་སྐད་ཅིག་གིས་བསྐྱེད་པ་དང༌། ས་བོན་ལས་བསྐྱེད་
པ་དང༌། སྔགས་ལས་བསྐྱེད་པ་སོགས་མི་འདྲ་བ་མང་ལ། སྒོམ་པའི་དུས་སྐབས་ཀྱང༌། ཕྱི་
དཀྱིལ་གྱི་ལྷ་ཚོགས་བསྐྱེད་པའི་སྔོན་ཉེར་སྒྲུབ་ཀྱི་སྐབས་སུ་བསྐྱེད་པ་མི་ཐུབ་ཟླ་བའི་ལུགས་
ལྟ་བུ་དང༌། རྗེས་སུ་བསྐྱེད་པ་ལཱུ་ཡི་པ་ལྟ་བུ་དང༌། དུས་མཉམ་དུ་བསྐྱེད་པ་ལུགས་འདི་ལྟ་བུ་
དང༌། ཕྱི་དཀྱིལ་དང་མ་འབྲེལ་བར་སྒོམ་པ་དྲིལ་བུ་ལུགས་ལྟ་བུ་དང༌། ལུས་དཀྱིལ་གྱི་རྟེན་
ཕྱི་དཀྱིལ་ཡང་ལྷ་མང་ནས་དཔའ་བོ་གཅིག་པུའི་བར་མང་ཉུང་མ་ངེས་པ་དང༌། ལུས་དཀྱིལ་
གྱི་ངོ་བོ་ཕྲ་རགས་ཀྱང་གཉིས་ཀར་རྒྱུད་འདི་སྐོར་ལས་གསལ་བར་བཤད་དོ། །
གཉིས་པ་ཕྱི་ནང་ཡུལ་ཆེན་གསུངས་པའི་དགོངས་པ་བསྟན་པ་ནི། སྤྱི་བོ་ལ་སོགས་པ་
ལུས་ཀྱི་གནས་དང༌། པུ་ལི་ར་མ་ལ་ཡ་སོགས་ཕྱི་རོལ་གྱི་ཡུལ་རྣམས་ལ། རབ་ཏུ་དགའ་བ་
ལ་སོགས་པའི་ས་བཅུར་གསུངས་པའི་དགོངས་པ་ནི། དབང་པོ་དམན་པ་ལ་ཕྱི་རོལ་གྱི་ཡུལ་
དང༌། འབྲིང་ལ་ཕྱི་དཀྱིལ་གྱི་འཁོར་ལོའི་རྩིབས་སོགས་དང༌། དབང་རྣོན་ལ་ལུས་ཀྱི་དཀྱིལ་
འཁོར་གྱི་རྩ་ཁམས་དཀྱིལ་འཁོར་དང༌། རབ་ལ་རྩ་ཁམས་དབུ་མར་ཐིམ་པའི་ཞུ་བདེའི་ཡེ་
ཤེས་དང༌། དབང་པོ་བླ་ན་མེད་པ་ལ་སྟོང་ཉིད་སྙིང་རྗེའི་སྙིང་པོ་ཅན་རང་བཞིན་ལྷན་སྐྱེས་
ཀྱི་ཡེ་ཤེས་ལ་ས་བཅུར་བཤད་ཅིང༌། ས་བཅུའི་སྒྲ་དོན་ཡང་སྦྱིན་པས་སེམས་ཅན་ཚིམ་ཞིང་
རྟེན་པར་བྱེད་པས་གནས་དང༌། བཟོད་པ་ལ་ཡོན་ཏན་ཕུལ་བྱུང་སྐྱེ་བས་ཞིང་དང༌། ཞི་ལྷག་
གཉིས་ཀྱིས་གཞན་དོན་སྒྲུབ་ནུས་པའི་ཕྱིར། གཞན་དོན་ལ་འདུན་ཞིང་རྟོག་པས་འདུན་རྟོག་
དང༌། ཐབས་མཁས་ཀྱིས་ཏིང་ངེ་འཛིན་དང་མངོན་ཤེས་སོགས་མཚན་མ་མེད་པར་འདུ་བས་
འདུ་བ་དང༌། བདག་མེད་པ་དུར་ཁྲོད་དང་མཚུངས་པའི་ཆོས་དབྱིངས་ཀྱི་དོན་རྟོགས་ནས་

གཞན་ལ་སྟོན་པར་བྱེད་པའི་ཕྱིར་དུར་ཁྲོད་དང༌། བདེ་བ་ཆེན་པོའི་ཡེ་ཤེས་འཐུང་ཞིང༌། སྒྲིབ་
གཉིས་བག་ཆགས་དང་བཅས་པའམ། རྣམ་རྟོག་གཅོད་པར་བྱེད་པས་ན་འཐུང་གཅོད་དེ། དེ་
དག་རེ་རེ་བཞིན་དང་མིང་དོན་གཅིག་པ་ལས་ནུས་པ་ལྷག་པོར་ཡོད་པས་ན། ཉེ་བའི་གནས་
ནས་ཉེ་བའི་འཐུང་གཅོད་ཀྱི་བར་རོ། །ཞེས་རྒྱ་གར་མཁས་པ་རྣམས་ཀྱིས་བཤད་པས། རྣམ་
གྲངས་ཀྱི་སྒོ་ནས་དེ་དག་ཀྱང་རང་ལུགས་སུ་ཁས་བླང་བར་བྱ་ལ། རང་ལུགས་ཉིད་གསལ་
བར་བརྗོད་ན། ཕྱིའི་ཡུལ་ཆེན་ཡང་འཛམ་བུ་གླིང་ཁོ་ན་ལ་བཞག་པ་དང༌། འཇིག་རྟེན་གྱི་
ཁམས་ཡོངས་རྫོགས་གཅིག་ལ་བཞག་པ་དང༌། དག་པའི་ཞིང་རབ་འབྱམས་ལ་བཞག་པ་སྟེ། 
རྣམ་བཞག་གཙོ་ཆེ་བ་གསུམ་ཡོད་ལ། གཞན་ཡང་རང་ཉིད་གང་དུ་གནས་པའི་ས་གཅིག་
ལ་བལྟོས་ནས་བཞག་པ་དང༌། གྲོང་ཁྱེར་གཅིག་ལ་བལྟོས་པ་དང༌། རྒྱལ་ཁམས་གཅིག་ལ་
བལྟོས་པ་དང༌། སྟོང་གསུམ་གཅིག་ལ་བལྟོས་ནས་བཞག་པ་སོགས་མི་འདྲ་བ་དུ་མ་འབྱུང་
ངོ༌། །བསྐྱེད་རིམ་ལ་བརྟེན་ནས་ཕོ་ཉའི་དངོས་གྲུབ་མ་གྲུབ་པ་བསྒྲུབ་པར་བྱ་བའི་ཕྱིར་དང༌། 
རྫོགས་རིམ་ལ་བརྟེན་ནས་སྦྱོར་ལམ་གྱི་ས་རྣམས་སུ་སྒྲུབ་དགོས་ལ། ཕྲ་ཡང་གི་ཡོན་ཏན་
མ་ཐོབ་པ་དེ་སྲིད་དུ། ཕོ་ཉའི་དངོས་གྲུབ་བསྒྲུབ་པའི་ཕྱིར་དུ་སྤྱོད་ཅིང་རྒྱུ་བའི་ཡུལ་ནི་འཛམ་
བུའི་གླིང་གི་གདོད་ནས་གྲུབ་པའི་ཡུལ་རྣམས་ཡིན་ལ། བསྐྱེད་རིམ་གྱི་དངོས་གྲུབ་གྲུབ་ཟིན་
དང༌། རྫོགས་རིམ་གྱི་ཡང་ཕྲ་ཡང་ཕྲ་ཕབ་ལྟ་བུའི་ལུས་ནི་ཐོབ་ཟུང་འཇུག་གི་སྐུ་མ་ཐོབ་པ་དེ་
སྲིད་དུ། འཇིག་རྟེན་གྱི་ཁམས་གཅིག་ནས་སྟོང་གསུམ་གཅིག་གི་བར་དུ་རང་གི་ནུས་པ་ཆེ་
ཆུང་དག་སྦྱར་ཏེ། དེ་དག་ལ་བལྟོས་པའི་ཡུལ་ཆེན་རྣམས་སུ་སྤྱོད་ཅིང་རྒྱུ་བ་ཡིན་ཞིང༌། དག་
པ་དང་མ་དག་པའི་ཞིང་གཞན་རྣམས་སུའང་བགྲོད་ནུས་པ་ཙམ་ཡིན་མོད་ཀྱི། དེ་དག་ལ་
དབང་མ་འབྱོར་བས་དེ་དག་ཏུ་རིག་པའི་བརྟུལ་ཞུགས་སྤྱོད་ཅེས་མ་གྲགས་སོ། །ཟུང་འཇུག་
གི་སྐུ་གྲུབ་ནས་ནི། དག་པའི་ཞིང་རབ་འབྱམས་སུ་རིག་པའི་བརྟུལ་ཞུགས་དངོས་སུ་སྤྱད་

པས། མ་དག་པའི་ཞིང་མཐའ་ཡས་པར་སྤྲུལ་པ་སྣ་ཚོགས་པས་ཤུགས་ལ་སྤྱོད་པར་འགྱུར་
ཞིང༌། སེམས་ཅན་གྱི་དོན་སྒོ་ཐམས་ཅད་ནས་སྤྱོད་པའང་ཡིན་ནོ། །བསྐྱེད་རིམ་གྱི་སྤྱོད་པས་
ཞིང་རྣམས་སུ་རྒྱུ་བ་དང༌། ཕོ་ཉ་མོ་རྣམས་ཀྱི་འདུ་བ་བསྒྲུབས་པས་ལུས་ཀྱི་ཆ་ཤས་དང་རྩ་
ཁམས་དེ་དང་དེ་ཟག་མེད་དུ་གྱུར་པ་མ་ཡིན་ཡང༌། མིའི་ལུས་ཀྱི་ཆོས་གཞན་དུ་གྱུར་ནས། ལྷ་
མཆོག་རྣམས་ཀྱི་ལུས་དང་རྗེས་སུ་མཚུངས་པའི་སྔགས་ཀྱི་ལུས་དྭངས་ཤིང་ཐོགས་པ་མེད་པ་
འཇིག་རྟེན་པའི་ཡོན་ཏན་དུ་མ་དང་བཅས་པ་འབྱུང་བ་ཡིན་ལ། མོས་པས་སྤྱོད་པའི་ས་བཅུ་
གཉིས་ལ་ཡང༌། ཕོ་ཉ་མོ་རྣམས་ཀྱི་འདུ་བ་ལ་བརྟེན་ནས། ལུས་ཀྱི་ཆ་ཤས་དེ་དང་དེའི་རྩ་
ཁམས་རླུང་རྣམས་འཁོར་བའི་ཆོས་ལས་གཞན་དུ་གྱུར་ཏེ། ཟག་མེད་ཀྱི་བདེ་སྟོང་ལྷན་ཅིག་
སྐྱེས་པའི་ཡེ་ཤེས་ཀྱི་རང་བཞིན་དུ་གྱུར་པ་ལ་ས་ཐོབ་པར་བཏགས་ཤིང༌། རྫོགས་རིམ་གྱི་
སྟོབས་ལས་ཕྲ་ཡང་གི་ཡོན་ཏན་ཐོབ་མ་ཐོབ་ལ་ཞིང་ཁམས་སུ་བགྲོད་པ་རྒྱ་ཆེ་ཆུང་སོགས། 
མངོན་ཤེས་ལྔས་བསྡུས་པའི་ཡོན་ཏན་རླབས་ཆེ་ཆུང་གི་ཁྱད་པར་ཆེན་པོ་ཡོད་ཀྱང༌། ནང་གི་
རྩ་རླུང་ཐིག་ལེ་གཞན་དུ་གྱུར་ཚུལ་གྱི་ཡེ་ཤེས་རིགས་གཅིག་པ་ཡིན་ནོ། །ཟུང་འཇུག་གི་སྐུ་
གྲུབ་ནས་ནི། ལྷན་ཅིག་སྐྱེས་པའི་ཕོ་ཉ་མོའི་འདུ་བ་ལ་བརྟེན་ནས། ཡང་དག་པའི་ཡེ་ཤེས་
ཀྱི་ས་མངོན་དུ་བྱེད་པ་ཉིད་གཙོ་བོ་ཡིན་མོད་ཀྱི། དེ་ལ་ཡང་སྔར་གྱི་རྩ་རླུང་ཐིག་ལེའི་བག་
ཆགས་རྣམས་སེམས་ཀྱི་སྣང་བ་ཙམ་གྱི་རྩ་རླུང་ཐིག་ལེའི་རྣམ་ཆར་ཤར་ནས་ཡོད་པས་དེ་
དག་རིམ་པས་འཕགས་ལམ་གྱི་ཡེ་ཤེས་ཆེན་པོར་གནས་གྱུར་པའི་ཚུལ་ལ། གོ་རིམ་སྔ་མ་
རྣམས་དང་མཐུན་པར་བརྩི་དགོས་སོ་ཞེས་སྤྱིར་ཤེས་པར་བྱས་ནས། རྣལ་འབྱོར་པ་ལམ་
འདིའི་བསྐྱེད་རིམ་ལ་བརྟན་པ་ཐོབ་པ་དེས། ཕོ་ཉའི་འདུ་བ་ཐོབ་པའི་དོན་དུ་འཛམ་བུ་གླིང་
གི་པུ་ལི་ར་མ་ལ་ཡར་བརྟུལ་ཞུགས་ཀྱི་སྤྱོད་པས་རྒྱུས་པ་ན། དེ་ན་གནས་པའི་ཞིང་སྐྱེས་ཀྱི་
དཔའ་བོ་རྣལ་འབྱོར་མ་བསྐྱེད་རིམ་གྱི་ཡེ་ཤེས་ཅན་དག་གི་འདུ་བ་ཐོབ་སྟེ། དེ་ཐོབ་པ་ཙམ་

གྱིས་འབད་རྩོལ་མེད་པར་སྤྱི་བོའི་གནས་དང་རྩ་ཐིག་རླུང་གསུམ་སྔགས་ཀྱི་ལྷའི་ལུས་སུ་
གྱུར་པ་ན། ད་ལྟ་ལུས་གཞན་རྣམས་གནས་མ་གྱུར་པས། སྤྱིར་མིའི་ལུས་སུ་ཡོད་ཀྱང་ཡོན་
ཏན་གཞན་དུ་མས་བརྒྱན་པར་གྱུར་པ་དེ་ནི་བསྐྱེད་རིམ་ཐུན་མོང་གི་དངོས་གྲུབ་ལ་བལྟོས་
པའི་སྐུའི་རིག་པ་འཛིན་པའི་དངོས་གྲུབ་བམ། རྩ་བའི་རིག་པ་འཛིན་པའི་དངོས་གྲུབ་བམ། 
སྔགས་ཀྱི་སྐུའི་དངོས་གྲུབ་ཀྱི་ནང་ཚན་དུ་གྱུར་པའི་ས་དང་པོ་ཐོག་མ་བསྐྱེད་རིམ་གྱི་ས་དང་
པོ་ཐོབ་པ་ཡིན་ལ། དེའི་ཕྱིར་ཕྱིའི་ཡུལ་པུ་ལི་ར་མ་ལ་ཡ་དང༌། ནང་གི་སྤྱི་བོ་གཉིས་ས་དང་
པོར་དག་བྱ་དག་བྱེད་བརྩིས་པས་དག་པའི་དབང་གིས་འཇོག་སྟེ། ཕྱིའི་ཡུལ་དེར་རྒྱུས་པས་
དེའི་ཕོ་ཉ་མོའི་འདུ་བ་ཐོབ་པའི་རྐྱེན་དང༌། ནང་གི་སྤྱི་བོ་དག་པ་གཉིས་འཛོམ་པ་ལས་རིག་
འཛིན་གྱིས་དང་པོའི་དངོས་གྲུབ་ཐོབ་ནུས་པའི་ཕྱིར། རྒྱུ་འབྲས་ཀྱི་འབྲེལ་བ་ལ་བརྟེན་ནས་
ཕྱི་ནང་དེ་གཉིས་ཀྱང་སར་བཞག་པ་ཡིན་ནོ། །དེ་བཞིན་དུ་གཞན་རྣམས་ལ་རིགས་འགྲེས་
ཏེ། མཐར་ལུས་ཀྱི་གནས་ཉི་ཤུ་རྩ་བཞིའམ། སུམ་ཅུ་སོ་བདུན་སྔགས་ཀྱི་སྐུར་གྱུར་པ་ན་མི་
ལུས་རིལ་གྱིས་དག་པ་ཡིན་པས། ཐུན་མོང་གི་རིག་འཛིན་ཆེན་པོ་ལེགས་པར་གྲུབ་ཅིང་ཐོབ་
ཟིན་པ་ཡིན་ལ། ཐུན་མོང་ལ་བལྟོས་པའི་ས་བཅུ་གཉིས་ཀྱི་དབང་ཕྱུག་ཅེས་ཀྱང་བྱའོ། །
རི་ལུ་མིག་སྨན་ལ་སོགས་པ་དངོས་གྲུབ་དང་རིག་འཛིན་ཕྲ་མོ་རྣམས་ལ་ནི། ཕོ་ཉའི་འདུ་
བ་ཡང་མཐའ་གཅིག་ཏུ་དགོས་པ་མ་ཡིན་ལ། རྒྱུད་འདིའི་ལུགས་ཀྱི་ཕོ་ཉས་བསྒྲུབ་པ་ཡང་
མང་དུ་ཡོད་མོད། དེ་དག་ལ་ཐིག་ལེ་བྱང་ཆུབ་ཀྱི་སེམས་འཆིང་བའི་སྟོབས་ཀྱིས། རྩ་ཁམས་
མིའི་ཆོས་སྔགས་ཀྱི་སྐུར་གྱུར་པ་མེད་པས། རྫས་སྔགས་ཏིང་འཛིན་ཉེ་ཚེ་བའི་ནུས་པས། 
ལྷ་ཀླུ་ལྷ་མིན་གནོད་སྦྱིན་སོགས་དང་སྐལ་བ་མཉམ་པའི་ལུས་ཙམ་དུ་གྱུར་པ་ཡིན་ཡང༌། 
སྔགས་ཀྱི་སྐུའི་རིག་འཛིན་གྱི་ཕྱོགས་སུ་བསྐྲུན་པར་མི་ནུས་ཏེ། རི་རབ་དང་ཡུངས་ཀར་
བཞིན་ནོ། རིག་པ་འཛིན་པའི་སྐུ་གྲུབ་ནས། གཞན་དོན་འགྲོ་བའི་དོན་སྤྱོད་པའི་ཕྱིར་རམ། 

རང་དོན་རྫོགས་རིམ་གྱི་ཡེ་ཤེས་སྒྲུབ་པའི་དོན་དུ་རིག་པའི་བརྟུལ་ཞུགས་སྤྱོད་པའི་ཡུལ་ཆེན་
ནི། འཇིག་རྟེན་གྱི་ཁམས་རིལ་པོ་གཅིག་ནས་སྟོང་གསུམ་གྱི་བར་ཏེ། དེ་ལ་རྫོགས་རིམ་གྱི་
ཡེ་ཤེས་བསྐྱེད་ཚུལ་ནི་སྔ་མས་རིགས་འགྲེ་ཞིང་ཞོར་ལ་རྟོགས་པར་འགྱུར་ལ། གཞན་དོན་གྱི་
དབང་དུ་བྱས་ན་གནས་དེ་དང་དེར་ས་དེ་དང་དེའི་ཡོན་ཏན་ལ་གནས་པའི་དཔའ་བོ་མཁའ་
འགྲོ་རྣམས་དང་ལྷན་ཅིག་ཏུ་འགྲོ་བའི་དོན་སྤྱོད་ཅིང༌། གདུལ་བྱ་རྣམས་ཀྱང་གཙོ་བོར་ས་དེ་
དང་དེ་ལ་འགོད་པ་ཤས་ཆེ་བའི་ཡུལ་ཕྱོགས་ཏེ། པུ་ལི་ར་མ་ལ་ཡ་ལ་སོགས་པའི་མིང་གིས་
བཏགས་ཤིང༌། གནས་ལ་སོགས་པའི་ས་བཅུ་གཉིས་པོར་འཇོག་པ་ཡིན་ནོ། །རྫོགས་རིམ་
ལ་བརྟེན་པའི་སར་འཇོག་ཚུལ་རྣམས་ཀྱང་དེས་རིགས་འགྲེ་ཞིང༌། གཞན་དུ་བཤད་ཟིན་
པས་འདིར་མི་བརྗོད་དོ། །
གསུམ་པ་ལུས་དཀྱིལ་ཉིད་ཀྱི་རབ་དབྱེ་བཤད་པ་ལ། གང་ལ་འགོད་པའི་གཞི་དང༌། དེ་
ལ་འགོད་པའི་ལྷ་དང༌། གང་དུ་འགོད་ཅིང་བསྐྱེད་པ་སྟེ་གསུམ་ལས། དང་པོ་ནི། སྤྱིར་གཙོ་
འཁོར་ཐམས་ཅད་ལ་ལུས་དཀྱིལ་འགོད་པ་ཡང་ཡོད་པས་མཐའ་གཅིག་ཏུ་མ་ངེས་ཀྱང༌། 
ནག་པོའི་ལུགས་འདི་དང་ལཱུ་དྲིལ་གྱི་ལུགས་ཏེ་གསུམ་པོ་འདི་ལ། ད་ལྟ་ཏིང་ངེ་འཛིན་ཁོ་
ནའི་སྒོམ་པ་བདག་བསྐྱེད་ལྟར་ན། ཡབ་ཀྱི་སྐུ་ཁོ་ན་ལ་འགོད་ཅིང༌། སྒྲུབ་པའི་སྐབས་རིག་
མ་ལས་རྒྱ་དང་ལྷན་ཅིག་སྒོམ་པ་ཡིན་ན། ཡབ་ཡུམ་གཉིས་ཀར་གྱི་སྐུ་ལ་འགོད་དགོས་ལ། 
ཡུམ་བཀའ་གཙོ་བོར་གྱུར་པའི་སྒྲུབ་ཐབས་རྣམས་ལ་རྡོ་རྗེ་ཕག་མོ་ཉིད་ཀྱི་སྐུ་ལ་འགོད་དོ། །
གཉིས་པ་ནི། དཔའ་བོ་ཉེར་བཞིའམ། དཔའ་མོ་ཉེར་བཞིའམ། ཁ་སྦྱོར་ཉེར་བཞིའམ། 
རྣལ་འབྱོར་མ་བཞི་ཙམ་འགོད་པ་ཡང་ཡོད་པས། སྤྱི་ལྡོག་ནས་ངེས་པ་མི་སྣང་ཡང༌། སློབ་
དཔོན་སྤྱོད་དྲིལ་ལཱུ་གསུམ་གྱི་ལུགས་ལ། ལྷ་དྲུག་ཅུ་རྩ་གཉིས་ཀར་འགོད་དགོས་པར་སྣང་
ངོ༌། །དེ་ཡང་དྲིལ་བུ་པའི་སྒྲུབ་ཐབས་ན་ཤིན་ཏུ་གསལ་ལ། ལཱུ་ནག་གི་སྒྲུབས་ཐབས་ན། མ་

མོ་བཅུ་གཉིས་གང་དུ་འགོད་མི་གསལ་ཡང༌། སྤྱོད་པ་པའི་ལུགས་འདི་ལ་དཔྱིད་ཀྱི་ཐིག་ལེ་
ལས་གསལ་བས། དེ་ནས་འབྱུང་བ་བཞིན་བྱེད་དགོས་སོ། །གསུམ་པ་ནི། སྤྱིར་མངོན་བརྗོད་
ལེའུ་དགུ་པ་ལས། མ་མོ་བཅུ་གཉིས་ཕྱག་བཅུ་གཉིས་དང༌། ཐོད་པ་བཞི་ཞལ་བཞི་ལ་བཀོད་
པ་དང༌། རྒྱུད་དེ་ལས་སངས་རྒྱས་ཐོད་པ་སེར་པོའི་ལུས་དཀྱིལ་ལ་དཔའ་བོ་དཔའ་མོ་ཞེ་
བརྒྱད་ཀྱང་ནང་གི་རྩ་འཁོར་ལ་འགོད་པ་སོགས་མ་ངེས་པ་སྣ་ཚོགས་ཡོད་ཅིང༌། སྒྲུབ་ཐབས་
གཞན་དང་གཞན་ལས་ཀྱང་མ་ངེས་པ་སྣ་ཚོགས་བཤད་མོད་ཀྱི། ལུགས་འདི་ལ་ལྟེ་བའི་ཨཾ་
ཡིག་ཕག་མོར་བསྐྱེད་ཅིང༌། སྙིང་གའི་ཧཱུཾ་ཧེ་རུ་ཀར་བསྒོམས་ནས། གཙོ་བོ་ཡབ་ཡུམ་གཉིས་
པོ་སྙིང་གར་ཁ་སྦྱོར་དུ་བཞུགས་པ་ནི། དཔྱིད་ཐིག་ཁ་སྦྱོར་མཚོན་པའི་ཕྱིར་དང༌། སྙིང་གའི་
རྩ་འདབ་བརྒྱད་པོ་པདྨ་འདབ་བརྒྱད་ཀྱི་རྣམ་པར་གྱུར་པར་མོས་པའི་ཕྱོགས་བཞིར་འབྱུང་
བ་བཞིའི་རླུང་མཁའ་འགྲོ་མ་བཞི་དང༌། མཚམས་བཞིར་བདུད་རྩིའི་དྭངས་མ་འབབ་པ་ཐོད་
པར་སྒོམ་པ་ཡིན་ནོ། །ལུགས་གཞན་ལས་ཕྱོགས་དང་ཕྱོགས་མཚམས་བརྗེས་པ་ཡང་བཤད་
ཅིང༌། རྩ་འཁོར་ལོ་བཞིའི་ལྟེ་བ་དང༌། ཞལ་བཞིར་འགོད་པ་སོགས་ཀྱང་དོན་གྱི་གནད་
མཚོན་དོན་ནི་འདི་དང་གཅིག་གོ །དཔལ་རྡོ་རྗེ་མཁའ་འགྲོ་ལས། ཉི་ཤུ་རྩ་བཞིར་དབྱེ་བ་
ཡི། །སྐུ་གསུང་ཐུགས་ཀྱི་འཁོར་ལོ་ཡིན། །གཞན་རྣམས་དག་ནི་ཐམས་ཅད་དུ། །རྩ་རྣམས་
ཀུན་ནི་ཡང་དག་བཤད། །ཡུལ་འདི་རྣམས་ཀྱི་བུ་མོ་གང༌། །རྩ་ཡི་གཟུགས་ཀྱིས་གནས་པའོ། 
ཞེས་རྣལ་འབྱོར་མ་རྣམས་རྩ་རྣམ་པར་དག་པར་བཤད་ཅིང༌། ཀུན་སྤྱོད་དང་མངོན་བརྗོད་དུ། 
སོ་དང་སེན་མོ་ལ་ནི་ཐོད་པའི་དུམ་བུའོ། །ཞེས་པ་ལ་སོགས་པ་དཔའ་བོ་རྣམས་ལ་ཁམས་
ཀྱི་དག་པ་བསྟན་པ་དང༌། རྩ་ཡང་མི་ཕྱེད་མ་ལ་སོགས་པ་ཉི་ཤུ་རྩ་བཞི་ཡིན་པར་སམྦུ་ཊི་
དང་སྡོམ་འབྱུང་ལས་བཤད་དོ། །དེས་ན་འཚོགས་མའི་གནས་ཡུལ་ཆེན་པུ་ལི་ར་མ་ལ་ཡར་
མོས་ཤིང༌། དེ་ལ་འོད་ཀྱི་སྤྱི་བུའམ། རྩིབས་ཀྱི་རྣམ་པའང་སྒོམ་པར་འདོད་པའང་བྱུང་མོད་

ཀྱི། འདིར་དེ་འདྲ་གང་ཡང་སྒོམ་མི་དགོས་ལ། རྩ་མི་ཕྱེད་མ་དཔའ་མོ་རབ་གཏུམ་མའི་སྐུར་
བཞེངས། ཁམས་སོ་སེན་བསྐྱེད་པའི་དྭངས་མ་འབབ་པ་དཔའ་བོ་ཁཎྜ་ཀ་པཱ་ལར་བཞེངས་པ་
ཡིན་ལ། དེ་དག་ལ་ཡང་ས་བོན་ལས་བསྐྱེད་པ་སོགས་ལུགས་གཞན་ལས་སྣ་ཚོགས་འབྱུང་
ཡང༌། རེ་ཞིག་ལུགས་འདི་ལ་པུ་ཛ་ཨོ་ཨ་སོགས་སྔགས་ཀྱི་སྒྲའམ་གཟུགས་སོ་སོ་གནས་དེ་
དང་དེར་བཀོད་པས། ལུས་ཀྱི་ཆ་ཤས་དེ་ཡུལ་ཆེན་དང༌། རྩ་ཁམས་ལྷར་བཞེངས་པར་མོས་
པ་ཙམ་གྱིས་ཆོག་སྟེ། དེས་ན་ཡི་གེ་པཱུ་ཡིག་ཞུ་བ་ལས་གནས་དང༌། ལྷ་ཡབ་ཡུམ་སྟེ་གསུམ་
བསྐྱེད་པ་ལྟ་བུའི་ལུགས་ཀྱང་ཡོད་མོད། འདིར་པཱུ་ཞེས་བྱ་བའི་སྔགས་ཀྱི་སྒྲ་འཚོགས་མར་
དྲན་པ་ཙམ་གྱིས། ཡུལ་ཆེན་དེ་དང་དཔའ་བོ་ཡབ་ཡུམ་རྫོགས་པར་མོས་དགོས་པ་ཡིན་
ནོ། །སྒོ་མཚམས་མ་བརྒྱད་དྲིལ་བུ་པའི་སྒྲུབ་ཐབས་ལས་སྙིང་གའི་ཕྱི་སྐོར་གྱི་རྩ་འདབ་ལ་
འགོད། འདིར་ཡང་དེ་དང་གནད་ནི་གཅིག་མོད། འགོད་ཚུལ་བུ་ག་བརྒྱད་ལ་འགོད་དེ། བུ་
ག་བརྒྱད་ཀྱི་རྩ་རྣམས་སྙིང་གའི་ཕྱི་སྐོར་དང་འབྲེལ་བའི་ཕྱིར་རོ། །བུ་ག་བརྒྱད་ཀྱང་ལཱུ་ཡི་
པའི་འགྲེལ་པ་སོགས་གཞུང་གཞན་ལས་སྣ་ཚོགས་བཤད་མོད་ཀྱང༌། འདིར་ནི་སྔར་གཞུང་
དོན་གྱི་སྐབས་སུ་བཤད་ཟིན་པ་བཞིན་ནོ། །མངོན་བརྗོད་ལས། མ་མོ་བཅུ་གཉིས་ཕྱག་བཅུ་
གཉིས་ལ་འགོད་པར་བཤད་པ་ཡང་འདི་དག་དང་གནད་ནི་གཅིག་སྟེ། སྦྱངས་བྱའི་དུས་ན་
ལག་པ་ནི་སྙིང་གའི་རྩ་འཁོར་གྱི་ནུས་པས་སྐྱེ་བ་ཡིན་ཏེ། དེ་ཡང་ནང་སྐོར་རྩ་འདབ་གཉིས་
དང༌། ཕྱི་སྐོར་གྱི་བཞི་ལག་པ་གཡས་དང་འབྲེལ་ཞིང༌། ལྷག་མ་གཉིས་དང་བཞི་གཡོན་དང་
འབྲེལ་བས་གཡས་གཡོན་གྱི་ལག་པ་ལ་རྩ་དྲུག་དྲུག་སྟེ། སྙིང་གའི་རྩ་འཁོར་ལས་གྱེས་པའི་
རྩ་ལག་པར་ཟུག་པ་ཡིན་པས། རྩ་བཅུ་གཉིས་སྦྱོང་བྱེད་ཕྱག་བཅུ་གཉིས་སུ་འགྱུར་བས་སོ། །
ནང་གི་དོན་སྣོད་རྣམས་ཀྱང་སྙིང་གི་རྩ་འདབ་ཀྱི་ནུས་པ་ལས་བྱུང་བ་ཡིན་ལ། དོན་སྣོད་བཅུ་
གཉིས་དང་རྩ་བཅུ་གཉིས་ཀྱང་འབྲེལ་བའི་ཕྱིར། སྨན་པ་རྣམས་ཀྱིས་རྩ་རྟོག་པར་བྱེད་པའི་

རྩ་བཅུ་གཉིས་དང་ཡང་གནད་གཅིག་པར་མངོན་ནོ། །ལུས་དཀྱིལ་རྟེན་གྱི་དཀྱིལ་འཁོར་
ནི་གཞུང་འདི་ན་མི་གསལ་ཡང་དཔྱིད་ཐིག་ལེས་ཁ་སྦྱོར་གྱི་རྒྱུད་དྲངས་ཏེ། ལུས་ཀྱི་དཀྱིལ་
འཁོར་ཉམས་དགའ་བར། །ཞེས་སོགས་གསུངས་པ་ལྟར་ཡིན་པས། དེ་ཡང་དང་པོར་ཕྱིའི་
སྲུང་འཁོར་གྱི་དོན་ནི། སྡོམ་པ་བཤད་པ་ལས། གོ་རིམ་བཞིན་དུ་ལུས་སྐྱེས་ནི། །རྡོ་རྗེ་ཕུར་
བུ་ལྷན་ཅིག་སྐྱེས། །བཅིངས་པ་ཐིག་སྐུད་རབ་ཏུ་ལྡན། །ཤིན་ཏུ་མཚམས་མེད་བརྟན་པར་
བཅིང༌། །གུར་ནི་རུས་པའི་འཕྲེང་བ་ཉིད། །ཅེས་འབྱུང་བ་ལྟར། ལུས་སྐྱེས་ནི་སྐྲ་སེན་བ་སྤུ་
རྣམས་ཏེ། དེ་ཡང་སྐྲ་མེ་རི། སེན་མོ་ཕུར་བུ། བ་སྤུ་དྲ་བ་དང༌། ཐིག་སྐུད་ཅེས་པ་བླ་བྲེ་སྟེ་དྲ་
བའོ། །མཚམས་མེད་ཅེས་པ་ལྤགས་པ་རྡོ་རྗེའི་རྭ་བ་དང་ས་གཞིའོ། །རུས་ཚིགས་རྣམས་ནི་རྡོ་
རྗེའི་གུར་ཏེ་སྲུང་འཁོར་རོ། །བུ་ག་བརྒྱད་དངོས་ནི་དུར་ཁྲོད་བརྒྱད་དེ། དེའི་རྩ་ནི་སྒོ་མཚམས་
མ་བརྒྱད་དུ་འཇོག་པས་ཁྱད་པར་དེ་ཡིན་པ། སྤྱིར་ལྷ་སྣམ་ནས་དུར་ཁྲོད་གྱི་བར་དམ་ཚིག་གི་
འཁོར་ལོར་འཇོག་པའང་སྔར་ཡང་ཡང་བཤད་པ་བཞིན་ཡིན་ནོ། །རྐང་མཐིལ་རླུང༌། སུམ་
མདོ་མེ། ལྟེ་བ་ཆུ། སྙིང་ག་ས། སྒལ་ཚིགས་རི་རབ། མགོ་བོ་རི་རབ་ཀྱི་སྟོད་ཀྱི་ཆ་སྟེ། རི་
རབ་ཉིད་ཀྱི་མགྲིན་པ་གདོང་དང་གཙུག་ཏོར་རྣམས་སོ། །ལུས་འདོམ་གང་གྲུ་བཞི་མཉམ་པ་
ནི་གཞལ་ཡས་ཁང་གྲུ་བཞི་སྟེ། དམ་ཚིག་འཁོར་ལོ་དང་ལུས་སྐུ་འཁོར། ངག་གསུང་འཁོར། 
ཡིད་ཐུགས་འཁོར། སྙིང་ག་ཆོས་འཁོར་བདེ་ཆེན་འཁོར་ལོ། དེའི་ལྟེ་བའི་རྩ་དབུ་མ་ནི་གཙོ་
བོའི་པདྨ། སྙིང་གའི་ཕྱོགས་བཞི་ནས་འབྱུང་བ་བཞིའི་རླུང་སྐྱེས་ཏེ་བུ་ག་རྣམས་སུ་རྒྱུ་བ་ནི་སྒོ་
བཞི། བར་ལྷུ་གཉིས། ལག་ངར་གཉིས། བརླ་གཉིས། རྗེ་ངར་གཉིས་ཏེ། རྐང་བརྒྱད་ནི་ཕྱི་སྒོ་
མདུན་གྱི་ཀ་བ་བརྒྱད་དག་པའང་ཡིན་ལ། དེ་བཞིན་དུ་སྐུ་གསུང་ཐུགས་བདེ་ཆེན་འཁོར་ལོ་
བཞིའི་ཀ་བ་བརྒྱད་ཚན་བརྒྱད་ཚན་རྣམས་ཀྱང་རྐང་བརྒྱད་པའི་ཆ་ཤས་རེ་རེའི་དག་པ་ཡིན་
ནོ། །དབང་པོ་རྣམས་དང་མཆུ་དང་ནང་ཁྲོལ་ལ་སོགས་པ་གཞལ་ཡས་ཁང་གི་རྒྱན་སྣ་ཚོགས་

པར་གྱུར་པར་མོས་པ་ཙམ་གྱིས་ཆོག་ལ། ལྕེ་འདོད་སྣམ། རྣ་བ་ཕ་གུ། སོ་དྲ་ཕྱེད་ཅེས་པ་ལ་
སོགས་པ་དག་སྦྱོར་སོ་སོ་དང་བཅས་ཏེ་སྤྲོས་པས་སྒོམ་པར་བཞེད་པ་ལྟར་ཡང་མི་འགལ་ཏེ་
མན་ངག་ཡིན་པའི་ཕྱིར་རོ། །གསུམ་པ་ཐུན་མོང་མ་ཡིན་པའི་ཕན་ཡོན་བསྟན་པ་ནི། དེ་ཡང་
སྙིང་གའི་དཔྱིད་དཔལ་ཧེ་རུ་ཀ་དང༌། ལྟེ་བའི་གཏུམ་མོ་དང་རྩའི་གཙོ་མོ་བཞི་རྡོ་རྗེ་ཕག་མོར་
གྱུར་པ་སྙིང་གར་བསྒོམས་པས་རྩ་ཐིག་དེ་དག་མཉེན་ཞིང་ལས་སུ་རུང་བར་འགྱུར་བ་དང༌། 
སྙིང་གའི་ཐུགས་ཀྱི་སྒོ་གཉིས་འབྱེད་ཅིང༌། སྙིང་ག་དང་ལྟེ་བའི་སྒོ་དང༌། དབུ་མའི་ཡས་སྣ་
མས་སྣ་དང༌། སྤྱི་བོ་དང་སྨིན་མཚམས་ཏེ། ཐུགས་ཀྱི་སྒོ་ཉིས་ཚན་པ་མཐའ་དག་ཀྱང་འབྱེད་
པར་འགྱུར་ལ། སྙིང་ག་གཙོ་བོར་གྱུར་པའི་འཁོར་ལོ་རྣམས་སུ་དཔྱིད་ཐིག་གི་འདུ་འཕྲོད་
འབྱུང་བའི་སྨིན་བྱེད་དམ་རྟེན་འབྲེལ་ཁྱད་པར་ཅན་འགྲིག་པར་འགྱུར་རོ། །ཡུམ་བཞི་སྙིང་
གའི་རྩ་འདབ་ལ་བཀོད་པས། འབྱུང་བཞིའི་རླུང་ནང་དུ་ལྡོག་ཅིང༌། གསུང་གི་སྒོ་བཞི་དག་
པར་བྱེད་ལ། རྩ་འཁོར་ལོ་བཞིའི་ལྟེ་བའི་རླུང་རྣམས་ཀྱང་སྦྱོང་ཞིང༌། འབྱུང་བ་བཞི་ལ་དབང་
ཐོབ་པ་དང༌། རྒྱུ་དེ་དག་ལས་བྱུང་བའི་རྫོགས་རིམ་གྱི་ཡེ་ཤེས་བསྐྱེད་པའི་གཞི་འདིངས་པའོ། །
མཚམས་ཀྱི་མཆོད་པའི་རྩ་ལ་ཐོད་པ་བཞི་བཀོད་པས་བདུད་རྩི་ལྔའི་དྭངས་མ་བྱང་ཆུབ་ཀྱི་
སེམས་བསྐྱེད་པའི་ཡེ་ཤེས་སྐྱེ་བའི་རྟེན་འབྲེལ་སྒྲིག་ལ། སྤྱི་བོ་ལ་སོགས་པའི་གནས་སུ་མི་
ཕྱེད་མ་ལ་སོགས་པ་རླུང་དང་མུན་པ་གཙོ་བོར་འབབ་པའི་རྩ་བརྒྱད་ལ་ཐུགས་འཁོར་བ། 
མཆན་ཁུང་ལ་སོགས་པའི་གནས་བརྒྱད་དུ་སྐྱོན་མ་ལ་སོགས་པ་ཁྲག་འབབ་པའི་རྩ་བརྒྱད་
ལ་གསུང་འཁོར་པ། རྟགས་ལ་སོགས་པ་གནས་བརྒྱད་དུ་རངས་མ་ལ་སོགས་པ་ཁུ་བ་གཙོ་
བོར་འབབ་པའི་རྩ་བརྒྱད་ལ་སྐུ་འཁོར་པ་སྟེ། ལྷ་དེ་རྣམས་བསྒོམས་པས་རླུང་འཕོ་བ་ཉི་ཤུ་
རྩ་བཞི་དང༌། རྩའི་ཀུན་སྤྱོད་བདུན་ཅུ་རྩ་གཉིས་དང༌། ཁམས་ཀྱི་བགྲོད་པའང་ཉེར་བཞི་དང་
བདུན་ཅུ་རྩ་གཉིས་ཏེ། དེ་དག་དབུ་མར་འགགས་པའི་ཡེ་ཤེས་སྐྱེས་པའི་སྨིན་བྱེད་དུ་འགྱུར་

ཞིང༌། ཁྱབ་བྱེད་ཀྱི་རླུང་ཡང་ཐིམ་པའི་རྒྱུ་བྱེད་དོ། །ལུས་དཀྱིལ་གྱི་གནད་ཆེ་ཤོས་འཁོར་ལོ་
གསུམ་པོ་འདི་ཡིན་པར་གྲགས་པ་བཞིན་དོན་ལ་ཡང་གནས་པས་ནན་ཏན་གལ་ཆེའོ། །བུ་
ག་བརྒྱད་ཀྱི་རྩ་ལ་མ་མོ་བརྒྱད་བསྒོམས་པས། བུ་ག་བརྒྱད་དུ་འདུས་པའི་ཡན་ལག་གི་རླུང་
རྣམས་ཐིམ་པ་དང༌། དབང་ཤེས་དྲུག་བདེ་བ་ཆེན་པོར་ཤར་བའི་སྟོབས་ལས་བྱུང་བའི་མངོན་
ཤེས་དྲུག་སྐྱེ་བ་སོགས་ཀྱི་སྨིན་བྱེད་དུ་འགྱུར་ཞིང༌། བར་ཆད་ཕལ་ཆེར་སྒོ་འདི་དག་ལ་བརྟེན་
ནས་འཇུག་པ་མང་བས། ཕྱི་རོལ་གདོན་གྱི་བར་ཆད་དང༌། ནང་འབྱུང་བ་ལུས་འཁྲུགས་
ཀྱི་བར་ཆད་བཟློག་པར་འགྱུར་བ་དང༌། དབང་ཤེས་དྲུག་གི་བཞོན་པ་རླུང་ཐིམ་པས། དེའི་
རྗེས་འབྲང་རྣམ་རྟོག་རྣམས་འགགས་ཏེ། ཏིང་ངེ་འཛིན་སེམས་ཀྱི་བར་ཆད་སེལ་བ་ལ་ཡང་
བསྔགས་སོ། །འདི་དག་བསྒོམས་པས་འཕྲལ་དུ་ཡང་སྒོ་དགུ་ནས་ཐིག་ལེ་སྲུང་བའི་མཐུ་ཅན་
དུ་འགྱུར་ལ། རྫོགས་རིམ་གྱི་སྐབས་སུ་དབང་པོ་རྣམས་བྱང་ཆུབ་ཀྱི་སེམས་ཀྱིས་གང་བར་
བྱེད་པའི་རྒྱུ་ཡང་ཡིན་ནོ། །སྒོ་བརྒྱད་རྣམ་ཤེས་དྲུག་དང་སྦྱོར་ཚུལ་ལ། མིག་རྣ་བ་སྣ་ལྕེ་བཞི་
པོ་དངོས་སུ་གསལ། བཤང་ལམ་ལུས་ཀྱི་སྒོ། གསང་གནས་ཡིད་ཀྱི་སྒོ་ཞེས་བྱའོ། །དེ་ལྟར་
ལུས་དཀྱིལ་གྱི་ལྷ་ཐམས་ཅད་ཀྱི་ཐུན་མོང་གི་ནུས་པ་ནི། རྩ་ཁམས་དེ་དང་དེ་མཉེན་ཞིང་དུལ་
བ་དང༌། དེ་དག་ཏུ་རླུང་ཅུང་ཟད་འདུ་བ་དང༌། དེ་དག་ལྷ་དེ་དང་དེས་བྱིན་གྱིས་བརླབས་པས་
བར་ཆད་མི་འབྱུང་ཞིང༌། མཉམ་བཞག་དང་རྗེས་ཐོབ་ཀྱི་ཡོན་ཏན་ཅི་རིགས་པ་སྐྱེ་བ་དང༌། 
ཁྱད་པར་ཕོ་ཉ་མོ་རྣམས་ཀྱི་འདུ་བ་ཁྱད་པར་ཅན་མྱུར་དུ་ཐོབ་པ་དང༌། ཕྱིའི་ཡུལ་ཆེན་གནས་
དེ་དང་དེ་དག་དབང་དུ་འདུ་བའི་དགོས་པ་ཁྱད་པར་ཅན་ཡོད་དེ། ཕྱི་དཀྱིལ་ལྷ་དྲུག་ཅུ་རྩ་
གཉིས་བསྒོམས་པ་ལ་ཡང༌། སྤྱིར་ཕན་ཡོན་དེ་དག་ཐམས་ཅད་དང་ཁྱད་པར་ཕྱི་མ་གཉིས་པོ་
དེ་ངེས་པར་ཡང་ཡོད་མོད། ཕྱི་དཀྱིལ་རྐྱང་པ་ལས་ལུས་དཀྱིལ་ལྷག་པར་སྟོབས་ཆེ་བ་ཡིན་
ནོ། །

ད་ནི་བཞི་པ་རྫོགས་བྱེད་བྱིན་རླབས་ཀྱི་རིམ་པ་ལ། དག་པའི་རྣལ་འབྱོར། །ཡེ་ཤེས་
སྤྱན་འདྲེན། དབང་བསྐུར་རྒྱས་བཏབ་སྟེ་གསུམ་མོ། །དང་པོ་ལ་གཉིས་ཏེ། ཕོ་ཉ་གསུམ་བསྲེ་
བའི་དག་པ་དང༌། རྡོ་རྗེའི་དག་པ་བསྒོམ་པའོ། །དང་པོ་ནི། སྐད་ཅིག་རྣམ་པའི་སྔགས་ཀྱི་
བྱིན་གྱི་རླབས་པ་ཞེས་ཀྱང་བྱ་སྟེ། དེ་ཡང་སྐབས་འདིར་གོ་ཡུལ་དུ་དགོས་པའི་ཕོ་ཉ་གསུམ་
ནི། རང་གིས་བསྒོམ་པའི་ཕྱི་དཀྱིལ་ལུས་དཀྱིལ་གཉིས་ཀ་སྔགས་སྐྱེས་ཡིན་ལ། པུ་ལི་ར་མ་
ལ་ཡ་སོགས་ཕྱི་འཇིག་རྟེན་ཁམས་ན་བཞུགས་པའི་དཔའ་བོ་མཁའ་འགྲོ་སྤྲུལ་པའི་སྐུ་རྣམས་
ནི་ཞིང་སྐྱེས་ཡིན་ཞིང༌། འོག་མིན་ཆོས་ཀྱི་དབྱིངས་ན་བཞུགས་པ་རྣམས་ནི་ལྷན་སྐྱེས་སོ། །
རང་གིས་བསྒོམ་པའི་ཕྱི་དཀྱིལ་ལུས་དཀྱིལ་གཉིས་ཀྱང་ངོ་བོ་གཅིག་ཏུ་མོས་དགོས་ཤིང༌། 
གཞལ་ཡས་ཁང་དང་སོ་སོའི་གནས་རྣམས་ཕྱི་འཇིག་རྟེན་ཁམས་ཀྱི་ཡུལ་ཆེན་སུམ་ཅུ་སོ་
བདུན་པོ་དེ་དག་ཡིན་ལ། ལྷ་རྣམས་དེ་དག་ཏུ་གདོད་ནས་གྲུབ་པའི་ཞིང་སྐྱེས་ཀྱིས་དཔའ་བོ་
དང་རྣལ་འབྱོར་མ་རྣམས་ཡིན་ནོ། །ཞེས་སྔགས་སྐྱེས་ལ་ཞིང་སྐྱེས་ཀྱི་ང་རྒྱལ་བསྐྱེད་པ་དང༌། 
སྔགས་སྐྱེས་ཞིང་སྐྱེས་དབྱེར་མེད་དེ་ཉིད་ཁོ་ན་ཆོས་ཀྱི་དབྱིངས་ན་གདོད་ནས་གྲུབ་པའི་
དཔའ་བོ་དང་རྣལ་འབྱོར་མ་རྣམས་ཡིན་ལ། ལུས་དང་ཡུལ་ཆེན་དབྱེར་མེད་ཀྱི་དཀྱིལ་འཁོར་
འདི་ཁོ་ན་སངས་རྒྱས་ཀྱི་ཡེ་ཤེས་གནས་སོགས་ས་བཅུའམ་བཅུ་གཉིས་ཀྱི་རྣམ་ཆར་སྣང་
བ་དེ་ཁོ་ན་ཡིན་ནོ་ཞེས་ལྷན་སྐྱེས་ཀྱི་ང་རྒྱལ་བསྐྱེད་པ་ཡིན་ནོ། །འདི་ངོ་བོ་གཅིག་པར་མོས་
པས་བསྲེ་བ་ཡིན་གྱི། ཡེ་ཤེས་སྤྱན་འདྲེན་ལྟར་ལྷའི་རྣམ་པ་གཉིས་གཅིག་ལ་གཅིག་ཐིམ་པ་
མ་ཡིན་ནོ། །དེ་ལྟར་ན་རང་གིས་བསྒོམ་པའི་སྔགས་སྐྱེས་ལ་ཞིང་སྐྱེས་ཀྱི་བྱིན་རླབས་འཇུག ། 
དེ་ལ་ལྷན་སྐྱེས་ཀྱི་བྱིན་རླབས་འཇུག་པ་ཡིན་ལ། ད་ལྟ་འདི་བསྒོམས་པས་བསྐྱེད་རྫོགས་ཀྱི་
ཡེ་ཤེས་ཅུང་ཟད་བརྟན་པ་ཐོབ་པ་ནས་བརྩམས། སྐབས་ཇི་ལྟར་འོས་པ་ལ་སྦྱངས་པའི་རིག་
མའམ། མཐར་སྐྱེས་ཀྱི་ཕོ་ཉ་མོ་གང་ཡིན་ཡང་རུང་སྟེ། དེ་ལྟ་བུའི་སྔགས་སྐྱེས་དང་སྒྲུབ་པ་

པོ་འདུ་བ་ཐོབ་པར་འགྱུར་ཞིང༌། དེས་ཞིང་སྐྱེས་དང༌། དེས་ལྷན་སྐྱེས་བསྐུལ་ནས་གྲོལ་བར་
འགྱུར་རོ། །དེ་ཡང་སྐབས་འདིར་ཨོཾ་ཞེས་པས་ཕོ་ཉ་གསུམ་དུ་གཏོགས་པའི་སྐུའི་འཁོར་ལོ་
པ་གསུམ་དང༌། ཨཱཿཞེས་པས་གསུང་འཁོར་པ་གསུམ། ཧཱུཾ་ཞེས་པས་ཐུགས་འཁོར་པ་གསུམ། 
བདེ་ཆེན་དམ་ཚིག་གཉིས་པོ་དེ་དག་གི་སྤྱི་ཁྱབ་ཏུ་བཏང་བའམ་སརྦ་བཱི་ར་ཡོ་གི་ནཱི་ཞེས་པའི་
སྐབས་སུ་དྲན་པར་བྱ། ཀཱ་ཡ་ཞེས་པས་སྐུ་འཁོར་གསུམ་དབྱེར་མེད་ངོ་བོ་གཅིག་ཏུ་མོས། 
ཝཱཀ་ཞེས་པས་གསུང་འཁོར་གསུམ། ཙིཏྟ་ཞེས་པས་ཐུགས་འཁོར་གསུམ་དབྱེར་མེད་ངོ་བོ་
གཅིག་ཏུ་མོས་ཤིང༌། གཞན་རྣམས་དེ་གསུམ་གྱི་སྤྱི་ཁྱབ་ཏུ་བཏང་བའམ། བདེ་ཆེན་དང་དམ་
ཚིག་གི་འཁོར་ལོ་རིགས་གསུམ་བཛྲ་ཞེས་པས་གཅིག་ཏུ་བསྲེས་ཀྱང་རུང་སྟེ། དེ་ཐམས་ཅད་
ཀྱང་དཔལ་ཧེ་རུ་ཀ་གཅིག་པུའི་རང་བཞིན་དུ་མོས་ནས། སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་
པའོ། །ཕམ་ཐིང་པའི་མན་ངག་ལས། ཕོ་ཉ་གསུམ་བསྲེས་ཀྱི་དམིགས་པ་ཞིབ་རྒྱས་འབྱུང་
བ་འདི། འཁོར་ལོ་སྡོམ་པའི་ཐུན་མོང་མ་ཡིན་པའི་ཁྱད་ཆོས་བསྐྱེད་རིམ་གྱི་མན་ངག་གནད་
ཀྱི་སྙིང་པོར་གནང་སྟེ། འདི་ལ་གཅེས་པར་གཟུང་དགོས་ཀྱི། འདི་ཤེས་པའི་རྗེས་སུ་ཡིད་
མི་ཆེས་པས་འདོར་བ་ནི་སྐལ་བའི་སྐྱོན་དུ་སྣང་ངོ༌། །གདོད་ནས་གྲུབ་པའི་དཀྱིལ་འཁོར་དུ་
སྐད་ཅིག་གིས་མོས་པར་བྱེད་པའི་ཕྱིར། སྐད་ཅིག་རྣམ་པ་ཞེས་བྱ་ཡི། སྐད་ཅིག་དྲན་རྫོགས་
སུ་བསྐྱེད་པ་ཁོ་ནའི་དོན་མ་ཡིན་ནོ། །འདིའི་སྦྱངས་བྱ་ནི་རིགས་ཀྱི་བྱ་བས་བསྐྱེད་བསྲེང་
བ་དང༌། སྦྱངས་འབྲས་ནི་འཁོར་རྣམས་མི་སྐྱེ་བའི་བཟོད་པ་དང་རྒྱལ་ཚབ་ཀྱི་ས་ལ་འགོད་
པ་དང༌། སངས་རྒྱས་ཉིད་དུ་བྱིན་གྱིས་བརླབས་པས་སངས་རྒྱས་ཀྱི་བྱ་བ་བྱེད་པའི་རྒྱུ་དང༌། 
རྫོགས་རིམ་གྱི་སྐབས་ཕོ་ཉ་གསུམ་མམ་བཞིའི་འདུ་བ་ཐོབ་པའི་རྒྱུའོ། །
གཉིས་པ་ནི། དཀྱིལ་འཁོར་དེ་ཐམས་ཅད་རྡོ་རྗེ་བདེ་སྟོང་གཉིས་སུ་མེད་པའི་ཡེ་ཤེས་
ལྷན་ཅིག་སྐྱེས་དགའ་བའི་ངོ་བོར་མོས་ཤིང༌། ཨོཾ་བཛྲ་ཤུདྡྷོ་སོགས་ཀྱི་སྔགས་བརྗོད་པའོ། །དེ་

ལ་སྔ་མ་ནི་སྐུ་རྣམ་པའི་སྒོ་ནས་བྱིན་རླབས་ཀྱི་དག་པ་བསྒོམ་པ་གཙོ་ཆེ་ལ། ཕྱི་མ་ནི་ཐུགས་
བདེ་ཆེན་གྱི་བྱིན་རླབས་དག་པ་གཙོ་ཆེ་སྟེ། འདི་ཕོ་ཉ་གསུམ་བསྲེས་ཀྱི་རྗེས་སུ་འབྲང་བ་ཡིན་
པས། དག་རྫོགས་སྨིན་གསུམ་{ལོགས་[ལ་སོགས་]པ་མི་དགོས་ཏེ་སྔ་མའི་ནང་དུ་འདུས་
སོ། །དོན་ཚན་འདི་སྒྲུབ་ཐབས་འདིའི་གཞུང་གི་དངོས་བསྟན་ལ་གསལ་པོ་མེད་ཀྱང༌། ཡུལ་
དང་ཡུལ་དུ་མངོན་པར་སྦྱར་སོགས་དང༌། ཕྱི་དཀྱིལ་ལུས་དཀྱིལ་སྦྱར་བའི་དག་པས་ཤུགས་
ལ་བསྟན་ཞིང༌། འཁོར་ལོ་བདེ་མཆོག་སྤྱི་འགྲོས་ཀྱི་མན་ངག་ཡིན་པ་དང༌། སློབ་དཔོན་སྤྱོད་
པ་པ་ཉིད་ཀྱིས་ཀྱང་སྐབས་གཞན་དུ་གསལ་བར་གསུངས་སོ། །
གཉིས་པ་ཡེ་ཤེས་པ་སྤྱན་འདྲེན་ནི། ཡེ་ཤེས་དམ་ཚིག་མཉམ་གྱུར་བས། །དེ་ཕྱིར་རྡོ་
རྗེ་ཞེས་སུ་བརྗོད། །ཅེས་པ་སྟེ་ཚིག་དོན་ནི་སྔར་སྒྲུབ་ཆེན་གྱི་སྐབས་སུ་བཤད་པ་དང་འདྲ་
ལ། དམིགས་པ་སྒོམ་ཚུལ་ཡང་ཕལ་ཆེར་འདྲ་མོད་ཀྱི། ཁྱད་པར་ནི་སངས་རྒྱས་བྱང་སེམས་
དཔའ་བོ་མཁའ་འགྲོ་མ་ལུས་པ་གཅིག་ཏུ་འདྲེས་པའི་བདག་ཉིད་ལས། ལྷ་དྲུག་ཅུ་རྩ་གཉིས་
ཀྱི་དཀྱིལ་འཁོར་དུར་ཁྲོད་སྲུང་འཁོར་དང་བཅས་པ་ཚུན་ཆོད་ཚར་གཅིག་ཁོ་ན་སྤྱན་དྲངས་
པས་ཀྱང་ཆོག་ལ། དམིགས་པ་གསལ་ན་དཔའ་བོ་དང་མཁའ་འགྲོ་མ་ནམ་མཁའ་དང་
མཉམ་པ་སྤྱན་འདྲེན་པ་ཡིན་ནོ། །འདིའི་སྦྱང་བྱ་སྦྱོང་བྱེད་ནི། འཁོར་ལོ་ཆེད་དུ་དམིགས་པའི་
ཁྱད་པར་མ་གཏོག གོང་སྒྲུབ་ཆེན་གྱི་སྐབས་སུ་བཤད་པ་དང་འདྲ། སྨིན་བྱེད་དུ་འགྱུར་ཚུལ་
ནི་རྡོ་རྗེ་གསུམ་དབྱེར་མེད་པའི་ཟུང་འཇུག་ཡེ་ཤེས་ཀྱི་སྐུ་འགྲུབ་པའི་རྒྱུ་བྱེད་དོ། །
གསུམ་པ་དབང་བསྐུར་རྒྱས་བཏབ་ནི། དབང་གི་དོན་ནི་བསྒོམས་བྱས་ཏེ། །ཞེས་པ་སྟེ། 
འདི་ཡང་དམིགས་པ་བསྒོམ་ཚུལ་སྒྲུབ་ཆེན་གྱི་སྐབས་དང་འདྲ་བ་ལས། ཁྱད་པར་ནི་དབང་
རྒྱས་འབྲིང་བསྡུས་གསུམ་གྱི་དབྱེ་བ་མེད་དེ་བསྡུས་པ་ཁོ་ན་བྱ་བ་དང༌། དཀྱིལ་འཁོར་གྱི་ལྷ་
ཕྱི་དཀྱིལ་ལུས་དཀྱིལ་ཐམས་ཅད་ལ་ཆུ་དབང་བསྐུར་དགོས་ཤིང༌། རིགས་བདག་ནི་གཙོ་

བོ་ཡབ་ཡུམ་སྔར་དང་པོ་སྦྱོར་བའི་སྐབས་སུ། རྡོ་རྗེ་ཁྲོ་བོའམ་མི་བསྐྱོད་པའི་རིགས་ཁོ་ནར་
གནས་པ་དེ་ལ་མཁའ་དཀྱིལ་གྱི་གཙོ་བོ་རྡོ་རྗེ་སེམས་དཔའ་ཧེ་རུ་ཀ་དེ་ཐིམ་པས། མི་བསྐྱོད་
པ་དང་རྡོར་སེམས་མཉམ་འདྲེས་ཡིན་ཡང༌། རིགས་ཐམས་ཅད་ཀྱི་ཁྱབ་བདག་ཏུ་གྱུར་པ་
མཚོན་པའི་ཕྱིར། རིགས་བདག་སྔར་གྱི་མི་བསྐྱོད་པ་དེ་ཉིད་རྡོ་རྗེ་སེམས་དཔའི་རྣམ་པར་
གྱུར་སོང་བར་མོས་པ་ཙམ་ཡིན་པས། ཆུའི་ལྷག་མ་ཡར་ལུད་པ་དེ་ཉིད་ལྷར་སོང་བར་བསྒོམ་
པ་ནི་མིན་ལ། འོན་ཀྱང་ཆུ་རྒྱུན་མི་བསྐྱོད་པ་ལ་ཐིམ་པའི་རྐྱེན་གྱིས་རྡོར་སེམས་སུ་སོང་བར་
མོས་དགོས་པ་ཡིན་ནོ། །འཁོར་རྣམས་ལ་འཁོར་ལོ་ལྔ་པོ་སྐུ་གསུང་ཐུགས་ཡོན་ཏན་འཕྲིན་
ལས་ཀྱི་དབྱེ་བས། སྐུ་འཁོར་པ་རྣམས་ལ་རྒྱལ་བ་རྟག་པ། གསུང་འཁོར་བ་རྣམས་ལ་སྣང་བ་
མཐའ་ཡས། ཐུགས་འཁོར་བ་རྣམས་ལ་མི་བསྐྱོད་པ། བདེ་ཆེན་འཁོར་ལོ་པ་ལ་རྡོ་རྗེ་ཉི་མ། 
དམ་ཚིག་འཁོར་ལོ་པ་ལ་རྟ་མཆོག་གིས་དབུ་རྒྱན་དུ་བྱ་ཞིང༌། དེ་རྣམས་ངོ་བོ་ཉིད་ཀྱི་རྒྱའོ། །
འདི་ལྟར་ན་འཁོར་ལ་རིགས་ལྔ་ཆར་ཚང་ཞིང༌། གཙོ་བོ་ལ་རྡོ་རྗེ་འཆང་སྟེ་རིགས་དྲུག་ཀར་
ཡོད་པ་ཡིན་ནོ། །ཕྱོགས་ཕྱོགས་མཚམས་ཀྱི་དབྱེ་བས་རྒྱས་འདེབས་བྱེད་ན་ཡང་སྤྱིར་མི་རུང་
བ་མེད་མོད་ཀྱི། འོན་ཀྱང་གཙོ་བོ་དང་ཤར་ཕྱོགས་པ་གཉིས་ཀ་མི་བསྐྱོད་པར་བྱས་ན། རྒྱལ་
བ་རིགས་བཞི་ལས་མ་ཚང་བར་འགྱུར་ཞིང༌། ཡུམ་རྡོ་རྗེ་ཕག་མོ་རྣམ་སྣང་དུ་བྱེད་པའང་སློབ་
དཔོན་འདིའི་ལུགས་སུ་མི་འགྱུར་ཏེ། དེའི་རིགས་དང་མཚོན་ཆ་འཆང༌། ཞེས་གོང་དུ་བཤད་
པ་ཉིད་ཀྱི་ཕྱིར་རོ། །སྔགས་ལ་བཻ་རོ་ཙ་ནི་ཡོད་པས་ཀྱང༌། རྒྱལ་བ་རིགས་ལྔས་ཟླས་ཕྱེ་བའི་
རྣམ་སྣང་གི་རིགས་སུ་མ་ངེས་ཏེ། ཡེ་ཤེས་ཀྱི་སྣང་བ་ཕྱོགས་ཐམས་ཅད་དུ་རྒྱས་པའི་དོན་
ཙམ་ཡིན་པའི་ཕྱིར་དང༌། མིང་དེ་ཙམ་གྱིས་དེར་འགྱུར་ན། བཛྲ་ཝརྞ་སྟེ་རྡོ་རྗེའི་རིགས་ཅན་
ཞེས་འབྱུང་བས་མི་བསྐྱོད་པའི་རིགས་སུ་ཡང་ཅིའི་ཕྱིར་མི་འགྱུར། དེས་ན་ཅི་སྟེ་ཕྱོགས་ཀྱི་
དབྱེ་བ་བྱེད་ན། གཙོ་བོ་དཀྱུས་དང་འདྲ་བ་ལ་ཤར་དང་ཤར་ལྷོ་བ་རྣམ་སྣང་དུ་བྱས་ན་བཟང་

ངོ༌། །འདིའི་དག་རྫོགས་སྨིན་གསུམ་ཡང་འཁོར་ལ་ཆེད་དུ་དམིགས་པའི་ཁྱད་མ་གཏོགས་
ཕལ་ཆེར་སྔར་དང་འདྲ་ལ། ཡང་ཆེད་དུ་བྱ་བའི་གདུལ་བྱ་རྣམས་བླ་ན་མེད་པ་ཆོས་ཀྱི་རྒྱལ་
སྲིད་ལ་དབང་བསྐུར་བ་ཡང་མཚོན་ནོ། །ལྔ་པ་མཆོད་ཅིང་བསྟོད་པ་ར་བྱ་བ་ནི། ཕྱི་ནས་
མཆོད་པས་མཉེས་བྱས་ཏེ། །ཞེས་པས་བསྟན་ལ། ཐམས་ཅད་སྔ་མ་ལྟ་བུའོ། །ཞེས་པ་ནི། ཡེ་
ཤེས་སྤྱན་འདྲེན། དབང་བསྐུར་རྒྱས་གདབ། མཆོད་པ་དང་བཅས་པ་རྣམས་སྔར་དང་པོ་སྦྱོར་
བའི་སྐབས་སྒྲུབ་ཆེན་གྱི་ཡན་ལག་ཏུ་བྱུང་བ་དང་འདྲ་ཞེས་པ་ཡིན་ན། གཞན་རྣམས་ལ་གོང་
དུའང་རྒྱས་བཤད་ཀྱི་སྤྲོས་པ་མེད་ལ། མཆོད་པ་དང་འབྲེལ་བའི་རྗེས་ཆགས་ལ་གོང་དུ་རྒྱས་
བཤད་མཛད་དོ། །
འདིར་མཆོད་པ་ནི། བླ་མ་རྣམས་ཀྱི་མན་ངག་གིས། སྔགས་ཀྱི་མཆོད་པ། ཕྱིའི་མཆོད་པ། 
ནང་གི་མཆོད་པ། གསང་བའི་མཆོད་པ། ཡིད་བྱུང་གི་མཆོད་པ། བསྟོད་པའི་མཆོད་པ་སྟེ་རྣམ་
པ་ལྔར་མཛད་དོ། །གཞན་ཡང་རིག་མ་བཅུ་དྲུག་ལ་སོགས་པས་མཆོད་ནའང་ལེགས་པར་
འགྱུར་ཞིང༌། སྤྱིར་དོན་ཚང་ན་རྒྱས་བསྡུས་ཇི་ལྟར་འོས་པས་རུང་སྟེ། སོ་སོའི་མན་ངག་བཞིན་
བྱའོ། །འོན་ཀྱང་སྔགས་མཆོད་ནི། ལྷ་སོ་སོ་ལ་དམིགས་ནས་རང་རང་གི་སྔགས་ཀྱི་བྱིན་གྱིས་
བརླབས་པས། ལྷ་རྣམས་གཟི་བྱིན་དང་སྟོབས་བསྐྱེད་པ་ཡིན་པས། སྒྲུབ་ཐབས་དཀྱུས་སུ་མི་
གསལ་ཡང་ཤིན་ཏུ་གལ་ཆེ་ཞིང༌། དཀྱིལ་ཆོག་ལས་མདུན་བསྐྱེད་ཀྱི་བྱིན་རླབས་རྣམ་པ་ལྔའི་
དང་པོའི་སྐབས་ཀྱི་ཚིག་གིས་ཟིན་པའང་ཡིན་ནོ། །ཕྱི་མཆོད་ནི་ཆུ་དང་ཉེར་སྤྱོད་ལ་སོགས་པ་
བྱིན་གྱིས་རླབས་པའམ། བསྡུ་ན་ཡིད་ཀྱིས་སྤྲུལ་ཏེ་འབུལ་ལོ། །ནང་མཆོད་ནི་བདུད་རྩི་མྱང་
བ་ཡིན་ཏེ། ལྷ་སོ་སོའི་ཕྱག་ཏུ་འབུལ་བ་ལྟ་བུའང་རུང་མོད་ཀྱི། འདིར་ཀ་པཱ་ལ་བདུད་རྩིས་
གང་བ་ཡངས་ཤིང་རྒྱ་ཆེ་བ་ལ། ཕྱི་དཀྱིལ་དང་ལུས་དཀྱིལ་དུ་གཏོགས་པའི་ལྷ་ཐམས་ཅད་
ཀྱི་ལྗགས་ལས་བྱུང་བའི་འོད་ཟེར་འདུས་ཏེ་བདུད་རྩི་དྲངས་ཤིང་གསོལ་བར་བསམ་པ་ཉིད་

གཙོ་བོར་བྱེད་དེ། ཟས་གཅིག་ཏུ་ནི་ཟ་བ་ཉིད། །གཙང་སྦྲ་གསུམ་པ་ཡིན་པར་བཤད། ཅེས་
པའི་རྣམ་གྲངས་ཀྱི་དོན་དུ་ཡང་བཞེད་ལ། ཨོཾ་སརྦ་བཛྲ་ག་མི་ནི་སོགས་བཟའ་བའི་ང་རྒྱལ་
གཟུང་བ་ཡང་བྱའོ། །གསང་བའི་མཆོད་པ་ནི། གོང་གི་རྗེས་ཆགས་དང་འདྲ་བ་ལས་གཙོ་
བོའི་རྗེས་ཆགས་ལ་བརྟེན་ནས་ལུས་དཀྱིལ་གྱི་ལྷ་ཐམས་ཅད་ཚིམ་པ་དང༌། འཁོར་ལོ་གསུམ་
ལ་ཁ་སྦྱོར་གྱི་ལྷ་རྣམས་སྙོམས་པར་འཇུག་པ་ཉིད་དང༌། མ་མོ་བཅུ་གཉིས་མཁའ་འགྲོ་མའི་
ཀུན་ཏུ་སྤྱོད་པའི་ཚུལ་གྱིས་བསྐོར་བ་ཡིན་ཡང༌། དེ་ཙམ་སྒོམ་པར་མི་ནུས་ན་གཙོ་བོའི་ཐུགས་
ཀ་ནས་ཧེ་རུ་ཀ་ཕྱག་མང་ངམ་ཕྱག་གཉིས་པ་མཁའ་འགྲོ་མ་སོགས་རང་རང་གི་ཁ་དོག་དང་
མཐུན་པ་སྤྲོས་ཏེ། སྙོམས་འཇུག་གི་མཆོད་པས་མཆོད་ནས་སླར་ཡང་རང་གི་ཐུགས་ཀར་
བསྡུའོ། །ཡིད་བྱུང་གི་མཆོད་པ་ནི། ཡིད་སྤྲུལ་དང༌། བདག་པོས་མ་བཟུང་བ་དང༌། སྨོན་ལམ་
གྱི་སྟོབས་ལས་བྱུང་བའི་མཆོད་པ་མཐའ་ཡས་པ་རྣམས་ཀྱིས་མཆོད་པ་ཡིན་མོད། མདོར་
བསྡུ་ན་འདི་མ་བྱས་ཀྱང་ཆོག་གོ །དེ་ནས་བསྟོད་པའི་མཆོད་པ་ལ། རྐང་བརྒྱད་གཉིས་ཀྱིས་
བསྟོད་པ་ནི་ངེས་པར་དགོས་ལ། སྤྲོ་ན་འཁོར་ལོ་སྡོམ་པ་ཁྲོ་བོའི་མཚན་བརྒྱ་བསྐལ་བའི་མེ་
འབར་མར་གྲགས་པ་དང༌། རྡོ་རྗེ་སེམས་དཔའ་འཁོར་ལོ་བདེ་མཆོག་གི་མཚན་བརྒྱ་སོགས་
ཀྱང་འདོན་པར་བྱེད་ཅིང༌། བདག་བསྐྱེད་ཀྱི་བསྟོད་པ་ཕལ་པ་ནི་འདོན་མི་དགོས་སོ། །ཡང་
རིག་མ་བཅུ་དྲུག་གི་མཆོད་པ་ལ། ཕྱི་ནང་གསང་བའི་མཆོད་པ་གསུམ་འདུས་པར་བཤད་
པའང་ཡོད་པས། དེ་ལྟར་བྱས་ཀྱང་རུང་ལ། སྤྱིར་རྒྱུད་ལས། མཆོད་བཞི་དཔའ་བོ་ཆེན་པོ་
ནི། །ཞེས་པའི་མཆོད་པ་བཞི་ལ་འཆད་ཚུལ་མི་གཅིག་པ་མང་སྟེ། མཁའ་འགྲོ་རྒྱ་མཚོ་ལས། །
མཆོད་པ་བཞི་ནི་རབ་སྟོན་མཛོད། །དཀྱིལ་འཁོར་བདག་དང་གཉིས་མེད་ཉིད། །མཆོད་པ་
རྣམས་ནི་གཉིས་མེད་བྱེད། །ཕྱི་དང་ནང་བདག་ཉིད་ཅན་རྫས། །གཉིས་པ་ཡི་ནི་མཆོད་པར་
དྲན། །བཟའ་དང་བཏུང་སོགས་ལ་རོལ་བ། །གཉིས་མེད་མཆོད་པ་གསུམ་པའོ། །

བཞི་པ་ཆོས་དང་རྣལ་འབྱོར་དག །འཛིན་པ་ཡིས་ནི་མཆོད་པའོ། །ཞེས་གསུངས་ཤིང༌། 
དེའི་འགྲེལ་པ་གྲུ་གཟིངས་ལས་བཤད་པ་རྣམས་ནི་མི་ལེགས་པ་ཅི་རིགས་སྣང་བས་མི་འབྲི་
ལ། འདིར་ཕྱི་མེ་ཏོག་ལ་སོགས་པའི་རྫས་དང༌། ནང་བདུད་རྩིའི་མཆོད་པ་དང༌། རྣལ་འབྱོར་
མ་རྣམས་དང་ལྷན་ཅིག་བཟའ་བཏུང་ལ་རོལ་པ་སྐྱེ་བོ་དམ་པ་ལྷན་ཅིག་འདུས་པའི་མཆོད་པ་
དང༌། བདེ་སྟོང་ལྷན་ཅིག་སྐྱེས་པའི་ཡེ་ཤེས་ལ་རོལ་པ་ཆོས་ཀྱི་མཆོད་པ་སྟེ་བཞི་པོ་དེ་རྣམས་
ཡིན་པར་གསལ་ལོ། །ཡང་སློབ་དཔོན་བྷ་བ་བྷ་དྲས། ཕྱི་རོལ་གྱི་ཤེས་རབ་མ་དང་སྙོམས་
པར་འཇུག་པ་དང༌། རང་རྫས་ཐིག་ལེས་མཆོད་པ་བྱེད་པ་དངོས་པོའི་མཆོད་པ་དང༌། རྗེས་
ཆགས་ཀྱི་ཡེ་ཤེས་མྱོང་བ་གསང་བའི་མཆོད་པ་དང༌། ཡིད་ཀྱིས་སྤྲུལ་པའི་མཆོད་པ་ནི་ཡིད་
ཀྱི་རང་བཞིན་གྱི་མཆོད་པ་དང༌། ཕྱིའི་འདོད་ཡོན་གྱི་མཆོད་པ་ནི་ཕྱི་མཆོད་དེ། དེ་ལྟར་མཆོད་
པ་བཞི་ཡིན་པར་བཞེད་དེ། དངོས་པོའི་མཆོད་པ་ནི་ནང་མཆོད་ཀྱི་བྱེ་བྲག་ཡིན་པར་གསལ་
ལོ། །མཆོད་བསྟོད་ཀྱི་དག་རྫོགས་སྨིན་གསུམ་ཡང་སྒྲུབ་ཆེན་གྱི་མཆོད་པའི་སྐབས་དང་འདྲ་
སྟེ། ཁྱད་པར་ནི་འཁོར་གྱི་ལྷ་རྣམས་ལ་བལྟོས་ཏེ་བཞག་པས། རང་གི་དངོས་ཀྱི་འཁོར་ཆེད་
དུ་བྱ་བའི་གདུལ་བྱ་རྣམས་ལ་དེ་ལྟར་འབྱུང་བ་མཚོན་བྱེད་དུ་སྦྱོར་དགོས་སོ། །
ད་ནི་འཕྲོས་དོན་ཅུང་ཟད་བརྗོད་ན། ཁ་ཅིག་དཀྱིལ་འཁོར་རྒྱལ་མཆོག་ལ་སྦྱང་བྱ་དང་
སྦྱོར་བ་མི་དགོས་པ་འདོད་ཀྱང༌། ལས་དང་བྱ་བ་སྦྱོང་བྱེད་ཀྱི་གནད་གལ་ཆེ་ཤོས་རྣམས་
སྐབས་འདིར་ཡོད་པས། དག་རྫོགས་གཉིས་འཛོམ་གྱི་ང་རྒྱལ་མ་ཆད་པ་གནད་ཆེ་ལ། ཡང་
འགའ་ཞིག་འཁོར་ཚོགས་ལ་གོ་ཆ་གཉིས་འགོད་པར་མཛད་པའང་ཡོད་མོད་ཀྱི། དེ་ལྟར་ན་
འདུས་པ་ཡེ་ཤེས་ཞབས་ལུགས་སོགས་དང་མཐུན་པའི་ལེགས་ཆ་ཅུང་ཟད་ཡོད་ཀྱང༌། སྒྲུབ་
ཐབས་འདིར་འཁོར་ལ་བསྙེན་སྒྲུབ་ཡན་ལག་བཞི་བརྩི་བའི་གསལ་ཁ་མེད་པས་མི་དགོས་
ཤིང༌། དཀྱིལ་ཆོག་ལས་དཔའ་བོ་དང་རྣལ་འབྱོར་མ་རྣམས་གོ་ཆ་གསུམ་གྱིས་བརྒྱན་པར་

བཤད་པ་ནི། སྐབས་དེ་ཉིད་ཀྱི་སྒོས་ཆོས་ཡིན་གྱི། སྒྲུབ་ཐབས་ཀྱི་སྐབས་སུ་དགོས་པ་མ་
ཡིན་ནོ། །དེ་བཞིན་དུ་རྡོ་རྗེ་གསུམ་བྱིན་གྱིས་བརླབ་པ་ཡང་ལོགས་སུ་མི་མཛད་དེ། ཕོ་ཉ་
གསུམ་བསྲེས་པ་ལ་དོན་ཚང་ཞིང་ལོགས་སུ་བྱེད་པ་རང་གཞུང་དུ་མ་བཤད་པ་ཉིད་ཀྱི་ཕྱིར་
རོ། །བདུད་རྩི་མྱང་བའི་སྐབས་མཁས་པ་ཁ་ཅིག་ཨོཾ་ཨ་མྲྀ་ཏ་ཨུད་ཏ་ཀ་ཧཱུཾ་ཧཱུཾ་ཋ་ཋ་ཏྲཾ་ཨཾ་ཁཾ་
ཧཱུཾ། ཞེས་པས་ལྕེ་བྱིན་གྱིས་བརླབས་ལ། ལུས་དཀྱིལ་གྱི་ལྷ་མཆོད་པའི་བསམ་པས་མྱངས་
པའི་མཐར། ཨོཾ་ཨ་མྲྀ་ཏ་སྭཱ་ད་ན་བཛྲ་སྭཱ་བྷ་ཝ་ཨཱཏྨ་ཀོ྅་ཧཾ། ཞེས་ང་རྒྱལ་གཟུང་ངོ༌། །ཞེས་
གསུངས་ཏེ། དེ་ལྟར་ཡང་འགལ་བ་མེད་མོད་ཀྱི། འོན་ཀྱང་མཆོད་བསྟོད་ལ་ང་རྒྱལ་གཟུང་
བ་མེད་པས། བདུད་རྩི་མྱང་བ་ལ་ཡང་ང་རྒྱལ་གཟུང་བ་མི་དགོས་པར་མངོན། དེ་བཞིན་དུ་
གསང་མཆོད་ནི་རྫས་བཅུ་ལ་ལོངས་སྤྱོད་ཅིང༌། སྙོམས་པར་ཞུགས་པའི་བྱང་སེམས་ལྕེས་
མྱངས་ཏེ། བཛྲ་ག་མི་ནིའི་ང་རྒྱལ་བྱེད་གསུངས་ཏེ། རྒྱ་གར་བ་འགའ་རེས་བཤད་འདུག་
ཀྱང༌། ནང་མཆོད་ཀྱི་ཁོངས་སུ་གཏོགས་པ་དང༌། གཞན་ཡང་མི་འཐད་པ་ཅུང་ཟད་སྣང་བས་
སྐབས་འདིར་རང་ལུགས་ལ་མི་འདོད་དོ། །དེ་དག་གིས་དཀྱིལ་འཁོར་རྒྱལ་མཆོག་བསྟན་
ཟིན་ཏོ། །གསུམ་པ་ལས་རྒྱལ་པོ་མཆོག་ནི། དཀྱིལ་འཁོར་ཆོས་ཀྱི་སྐུར་དག་པ་དྲན་པ་ཡིན་
ཏེ་རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་གཟུང་འཛིན་གཉིས་བྲལ་གྱི་
ཡེ་ཤེས་ཆོས་ཀྱི་སྐུར་མོས་པས་ལམ་དུ་འཁྱེར་བ་ཡིན་ནོ། །སྒྲུབ་ཐབས་གཞན་འགའ་ཞིག་
ལས་ཀྱང༌། དཀྱིལ་འཁོར་གྱི་འཁོར་ལོ་རྨི་ལམ་ལྟར་ཤེས་པར་བྱེད་པ་ལས་རྒྱལ་མཆོག་དང༌། 
འགའ་ཞིག་ཏུ་སྤྲོ་བསྡུ་དང༌། ཕྲ་ཐིག་བསྒོམ་པ་ལས་རྒྱལ་མཆོག་ཏུ་ཡང་བཤད་དོ། །མལ་
ལོའི་སྲོལ་འཛིན་ལ་བླ་ཆེན་ས་སྐྱ་པའི་ནག་འབུམ་ལས། ཡོ་གའི་ལུགས་དང་མཐུན་རུང་དུ་
མཛད་ནས། ཡེ་ཤེས་སྤྱན་འདྲེན་མན་ཆད་ལས་རྒྱལ་མཆོག་ཏུ་མཛད་ལ། རྗེ་བཙུན་ཆེན་པོ་
གྲགས་པས་བྱང་ཕྱོགས་ཀྱི་དག་པ་ཁོ་ན་ལས་རྒྱལ་མཆོག་ཏུ་མཛད་དེ་བཞེད་པ་མི་མཐུན་

པར་སྣང་ལ། རྗེས་འབྲང་ཕྱིས་བྱུང་བ་རྣམས་དེ་གཉིས་འདམ་ཁ་ཡིན་ཞེས་སྐྱོན་སུབ་ཀྱི་རྫུན་
རིབ་བྱེད་ཀྱང༌། མོས་པ་ཐ་དད་དང་དགོས་པའི་དབང་གིས་ལག་ལེན་ལ་འདམ་ཁ་བྱུང་བ་
ཡིན་གྱི། མཚན་ཉིད་གཏན་ལ་འབེབས་པ་ལ། གཉིས་ཀ་མ་ནོར་བའི་འདམ་ཁ་འབྱུང་བ་
ངོ་མཚར་ཆེ། དེས་ན་སྐྱེས་བུའི་མཆོག་གཞན་དང་བཞེད་པ་མི་མཐུན་པ་བྱུང་ཡང་སྐྱོན་དུ་མི་
འགྱུར་ན། ཁོང་ཡབ་སྲས་གཉིས་བཞེད་པ་ཕྲ་མོ་མ་མཐུན་ཡང་སྐྱོན་དུ་དོགས་མི་དགོས་སོ། །
ལོ་ཙཱ་བ་སོ་སོའི་ལུགས་ཀྱང་སྣ་ཚོགས་སྣང་མོད་ཀྱི། ཡེ་ཤེས་སྤྱན་འདྲེན་ནས་མཆོད་བསྟོད་
ཀྱི་བར་ནི། དཀྱིལ་འཁོར་རྒྱལ་མཆོག་གི་ཡན་ལག་ཏུ་བཤད་པ་ཁོ་ན་བླ་མེད་ཕྱོགས་ལ་ཚད་
ལྡན་གྱི་གཞུང་གཞན་རྣམས་ལ་སྣང་བའི་ཕྱིར། དེ་དག་དང་འདི་རིགས་པ་མཚུངས་པས། རྗེ་
བཙུན་ཆེན་པོའི་ལྟར་ལེགས་མོད། འོན་ཀྱང་རང་ལུགས་ལ་བྱང་ཕྱོགས་ཀྱི་དག་དྲན་དང༌། 
རྫོགས་རིམ་སྟོན་བྱེད་ཡིན་ནོ་ཞེས་གྲགས་པའི་ཚིག་འདི་རྣམས་སྡོམས་པ་ལས། ལས་རྒྱལ་
མཆོག་གི་དོན་ཚང་བར་བྱེད་དགོས་པ་ཡིན་ནོ། །དེ་ལྟར་ན་ལས་རྒྱལ་མཆོག་ལ་གཉིས། བྱང་
ཕྱོགས་ལ་སོགས་པའི་དག་པ་དྲན་པ་དང༌། རྫོགས་རིམ་རྗེས་མཐུན་པ་ཕྲ་ཐིག་གི་རྣལ་འབྱོར་
རོ། །དང་པོ་ནི། ད་ནི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ལྷའི་སྦྱོར་བས་བཞག་པར་
བྱའོ། །ལུས་དྲན་པ་ཉེ་བར་གཞག་པ་ནི་མཁའ་འགྲོ་མའོ། །ཚོར་བ་དྲན་པ་ཉེ་བར་གཞག་པ་
ནི་ལཱ་མའོ། །ཆོས་དྲན་པ་ཉེ་བར་གཞག་པ་ནི་དུམ་སྐྱེས་མའོ། །སེམས་དྲན་པ་ཉེ་བར་གཞག་
པ་ནི་གཟུགས་ཅན་མའོ། །འདུན་པའི་རྫུ་འཕྲུལ་གྱི་རྐང་པ་ནི་རབ་གཏུམ་མའོ། །བརྩོན་
འགྲུས་ཀྱི་རྫུ་འཕྲུལ་གྱི་རྐང་པ་ནི་གཏུམ་མིག་མའོ། །དཔྱོད་པའི་རྫུ་འཕྲུལ་གྱི་རྐང་པ་ནི་འོད་
ལྡན་མའོ། །སེམས་ཀྱི་རྫུ་འཕྲུལ་གྱི་རྐང་པ་ནི་སྣ་ཆེན་མའོ། །དད་པའི་དབང་པོ་ནི་དཔའ་
བོའི་བློ་མའོ། །བརྩོན་འགྲུས་ཀྱི་དབང་པོ་ནི་མི་ཐུང་མའོ། །དྲན་པའི་དབང་པོ་ནི་ལང་གའི་
དབང་ཕྱུག་མའོ། །ཏིང་ངེ་འཛིན་གྱི་དབང་པོ་ནི་ཤིང་གྲིབ་མའོ། །ཤེས་རབ་ཀྱི་དབང་པོ་ནི་

ས་སྲུང་མའོ། །དད་པའི་སྟོབས་ནི་འཇིགས་བྱེད་ཆེན་མོའོ། །བརྩོན་འགྲུས་ཀྱི་སྟོབས་ནི་རླུང་
གི་ཤུགས་ཅན་མའོ། །དྲན་པའི་སྟོབས་ནི་ཆང་འཐུང་མའོ། །ཏིང་ངེ་འཛིན་གྱི་སྟོབས་ནི་སྔོ་
སངས་ལྷ་མོའོ། །ཤེས་རབ་ཀྱི་སྟོབས་ནི་ཤིན་ཏུ་བཟང་མོའོ། །ཏིང་ངེ་འཛིན་ཡང་དག་བྱང་
ཆུབ་ཀྱི་ཡན་ལག་ནི་རྟ་སྣ་མའོ། །བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་ནི་ཁྭ་གདོང་
མའོ། །དགའ་བ་ཡང་དག་བྱང་ཆུབ་ཀྱི་ཡན་ལག་ནི་འཁོར་ལོའི་ཤུགས་ཅན་མའོ། །ཤིན་ཏུ་
སྦྱངས་པ་ཡང་དག་བྱང་ཆུབ་ཀྱི་ཡན་ལག་ནི་དུམ་སྐྱེས་མའོ། །ཆོས་རབ་ཏུ་འབྱེད་པ་ཡང་དག་
བྱང་ཆུབ་ཀྱི་ཡན་ལག་ནི་ཆང་འཚོང་མའོ། །དྲན་པ་ཡང་དག་བྱང་ཆུབ་ཀྱི་ཡན་ལག་ནི་འཁོར་
ལོའི་གོ་ཆ་མའོ། །བཏང་སྙོམས་ཡང་དག་བྱང་ཆུབ་ཀྱི་ཡན་ལག་ནི་ཤིན་ཏུ་དཔའ་མོའོ། །ཡང་
དག་པའི་ལྟ་བ་ནི་སྟོབས་ཆེན་མའོ། །ཡང་དག་པའི་རྟོག་པ་ནི་འཁོར་ལོ་སྒྱུར་མའོ། །ཡང་
དག་པའི་ངག་ནི་བརྩོན་འགྲུས་ཆེན་མོའོ། །ཡང་དག་པའི་ལས་ཀྱི་མཐའ་ནི་བྱ་རོག་གདོང་
མའོ། །ཡང་དག་པའི་འཚོ་བ་ནི་འུག་གདོང་མའོ། །ཡང་དག་པའི་རྩོལ་བ་ནི་ཁྱི་གདོང་མའོ། །
ཡང་དག་པའི་དྲན་པ་ནི་ཕག་གདོང་མའོ། །དགེ་བའི་ཆོས་མ་སྐྱེས་པ་རྣམས་སྐྱེད་པ་ནི་ཡ་མ་
ཌ་ཌྷིའོ། །དགེ་བའི་ཆོས་སྐྱེས་པ་རྣམས་ཡང་དག་པར་སྲུང་བ་ནི་ཡ་མ་དུ་ཏཱིའོ། །མི་དགེ་བའི་
ཆོས་སྐྱེས་པ་རྣམས་སྤོང་བ་ནི་ཡ་མ་དཾ་ཥྚཱིའོ། །མི་དགེ་བའི་ཆོས་མ་སྐྱེས་པ་རྣམས་མི་བསྐྱེད་པ་
ནི་ཡ་མ་མ་ཐ་ནཱིའོ། ཞེས་བཅོམ་ལྡན་འདས་རྡོ་རྗེ་ཅན་གྱིས་བྱང་ཆུབ་ཀྱི་ཕྱོགས་ཀྱི་ཆོས་སུམ་
ཅུ་རྩ་བདུན་རྣམས་ལྷའི་རྣམ་པར་དག་པར་བཀའ་སྩལ་ཏོ། །ཞེས་པ་སྟེ། འགྱུར་གཞན་དང་
དཔེ་ཕལ་ཆེར་ལས། མཁའ་འགྲོ་མའོ་ཞེས་བྱ་བ་ནས། མི་དགེ་བའི་ཆོས་མ་སྐྱེས་པ་རྣམས་
མི་བསྐྱེད་པ་ནི། གཤིན་རྗེ་འཇོམས་མའོ། །ཞེས་པའི་བར། བཅོམ་ལྡན་འདས་རྡོ་རྗེ་འཆང་
ཞེས་སོགས་གོང་བཞིན་འབྱུང་སྟེ། བར་གྱི་ཚིག་རྣམས་བསྡུས་སྣང་ལ། རྭ་འགྱུར་ལ་གོང་དུ་
སྨོས་པ་བཞིན་ཡོངས་རྫོགས་བྲིས་པ་ཉིད་ལེགས་སོ། །བྱང་ཕྱོགས་དེ་ཡང་ལམ་གྱིས་བསྡུས་

པ་དང་འབྲས་བུས་བསྡུས་པ་གཉིས་ཡོད་པ་ལས། འདིར་གང་གི་དག་དྲན་བྱ་ཞེ་ན། གོང་མ་
འགའ་ཞིག་ལམ་གྱི་དག་པར་འདོད་པར་བྱུང་ལ། བསྐྱེད་རིམ་ལ་རྫོགས་རིམ་དུ་མོས་པ་བྱས་
ན། དེ་ཐོབ་པའི་ཐབས་སུ་འགྱུར་བ་ཡང་ཡོད་པས་ལམ་གྱི་དག་དྲན་ཡང་མི་རུང་བ་མ་ཡིན་
མོད། དཀྱིལ་འཁོར་ཐམས་ཅད་རྫོགས་པའི་སངས་རྒྱས་ཀྱི་ཡེ་ཤེས་སུ་མོས་དགོས་པའི་ཕྱིར། 
འབྲས་བུས་བསྡུས་པའི་དག་པ་ཉིད་གཙོ་བོར་འཇོག་གོ །ལམ་ལ་ཡང་མདོ་དང་ཐུན་མོང་
པའི་དག་པ་དང༌། སྔགས་ཀྱི་ཐུན་མོང་མ་ཡིན་པའི་བྱང་ཕྱོགས་ཀྱི་དག་པ་གཉིས་ཡོད་མོད་ཀྱི། 
དེ་དག་གི་རྣམ་གཞག་དཔྱིད་ཐིག་གི་འགྲེལ་པར་བཤད་ཟིན་ཞིང༌། སྐབས་དོན་མ་ཡིན་པས་
འདིར་མི་འབྲིའོ། །
སྐབས་དོན་འབྲས་བུ་བསྡུས་པ་ནི། སྤྱིར་སངས་རྒྱས་ཀྱི་ཆོས་མཐའ་ཡས་ཀྱང༌། སྐབས་
འདིར་ཡབ་ཡུམ་གཉིས་མེད་ཀྱི་ལྷ་སུམ་ཅུ་རྩ་བདུན་ཡོད་པའི་ངེས་པས་བྱང་ཕྱོགས་སོ་བདུན་
ལ་སྦྱོར་ཏེ། སངས་རྒྱས་ཀྱི་ཆོས་ཐམས་ཅད་ཆོས་སོ་བདུན་དུ་འདུས་པའང་ཡིན་ནོ། །སངས་
རྒྱས་ཀྱི་ཆོས་མཐའ་ཡས་ཀྱང་ཡེ་ཤེས་ངོ་བོ་གཅིག་ཡིན་པས། གང་ཡང་རུང་བ་གཅིག་ཁོ་ནར་
འདུས་པའང་ཡིན་མོད། བྱང་ཕྱོགས་སོ་བདུན་ལས་མི་ཉུང་མི་མང་བར་བརྗོད་པ་ནི། ལྷ་སོ་
བདུན་དུ་སྦྱོར་དགོས་པའི་དགོས་པ་ལ་བལྟོས་པའི་གྲངས་ངེས་སོ། །དེ་ལ་ལུས་དྲན་པ་ཉེ་
བར་གཞག་པ་ནི། ཆུ་ཁམས་གྱི་ཆོས་ཉིད་དྭངས་མ་མེ་ལོང་ཡེ་ཤེས་དེ། འཁོར་བའི་བག་
ཆགས་ཀྱི་དྲི་མ་དག་པའི་དག་པ་གཉིས་ལྡན་གྱི་ཕྱིར། གཙང་བ་དམ་པའང་ཡིན་ལ། དོན་
དམ་པའི་རྣམ་པ་འཁོར་བ་དང་མཐུན་པའི་གནས་ལུས་ལོངས་སྤྱོད་དུ་སྣང་བའི་ཕྱིར་ལུས་
དྲན་ཉེར་དང༌། བག་ཆགས་སྤངས་པའི་ཕྱིར་གཙང་བ་{དམ་[དག་]པའི་ཕ་རོལ་ཏུ་ཕྱིན་པ་
དང༌། ཆུ་ཁམས་ཀྱི་ཡེ་ཤེས་ཡིན་པའི་ཕྱིར་མཁའ་འགྲོ་མའོ། །ཚོར་བ་དྲན་པ་ཉེར་གཞག་ནི། 
རླུང་ཁམས་ཀྱི་དྭངས་མ་བྱ་སྒྲུབ་ཡེ་ཤེས་དེ་ནི་སྙིང་རྗེ་ཆེན་པོའི་བདག་ཉིད་ཡིན་ཏེ། དེའི་བྱ་བ་

སྒྲུབ་པ་ཡིན་པའི་ཆ་ནས་སེམས་ཅན་གྱི་དོན་མཛད་པ་ཡིན་ཞིང༌། སྙིང་རྗེ་དེ་ཡང་ཐེག་པ་
འདིར་བདེ་བ་ཆེན་པོ་ཡིན་ལ། དེ་ཡང་ལས་རླུང་ཡན་ལག་དང་བཅས་པ་འགགས་པ་ན། རླུང་
ཁམས་ཀྱི་དྭངས་མ་བདེ་ཆེན་མཐར་ཐུག་མངོན་དུ་འགྱུར་བ་ཡིན་པས། དེས་མ་རིག་བག་
ཆགས་ཀྱི་ས་དང༌། ཡིད་ལུས་ལས་བྱུང་བའི་སྡུག་བསྔལ་ཕྲ་མོ་ཡང་འགགས་པར་གྱུར་ན། 
ཚོར་བ་གཞན་རྣམས་སྨོས་ཅི་དགོས་ཏེ། ཚོར་བ་དག་པའི་ཕྱིར་ཚོར་བ་དྲན་ཉེ་དང༌། བདེ་ཆེན་
ཉིད་ཀྱི་ཕྱིར་བདེ་བ་དམ་པའི་ཕ་རོལ་ཏུ་ཕྱིན་པ་དང༌། རླུང་ཁམས་ཀྱི་དྭངས་མའི་ཕྱིར་ལཱ་མའོ། །
ཆོས་དྲན་པ་ཉེར་གཞག་ནི། མེ་ཁམས་ཀྱི་དྭངས་མ་སོ་སོར་རྟོག་པའི་ཡེ་ཤེས་ཏེ། ཇི་ལྟར་ཇི་
སྙེད་ཀྱི་ཆོས་ཐམས་ཅད་མ་འདྲེས་པ་མཁྱེན་ཡང༌། ཐམས་ཅད་རང་བཞིན་མཉམ་ཉིད་དུ་
གཟིགས་པའི་ཕྱིར་མཉམ་ཉིད་དེ་ནི་རྟག་པ་ཡིན་ཏེ། གང་མི་རྟག་པ་ཞིག་ཡོད་ན་ཡུལ་དུས་སོ་
སོ་བ་ཡིན་པས་མཉམ་པ་ཉིད་དུ་མི་འགྱུར་བའི་ཕྱིར་རོ། །དེས་ན་སྐད་ཅིག་རེ་རེ་དང་རྣམ་
འགྱུར་ཕྲ་མོའི་སྐབས་ལྟ་ཅི་སྨོས། འཁོར་འདས་སེམས་ཀྱི་སྣང་ཆ་ཙམ་མ་གཏོགས་གདོད་
ནས་མ་གྲུབ་པའི་ཕྱིར། གནས་ལུགས་དེ་ལ་འཁོར་བས་རྙོགས་པ་ཡང་མེད་ལ། མྱང་འདས་
སུ་དག་པ་ཡང་མེད་པའི་ཕྱིར། མི་རྟག་ཅིང་འགྱུར་བའི་གནས་སྐབས་མ་གྲུབ་པས་རྟག་པ་
ཉིད་དོ། །དེས་ན་དེ་ནི་ཆོས་ཐམས་ཅད་ཀྱི་ཇི་ལྟ་ཇི་སྙེད་རྟོགས་པའི་ཕྱིར། ཆོས་དྲན་ཉེ་དང༌། 
འགྱུར་མེད་རྟོགས་པའི་ཕྱིར་རྟག་པ་དམ་པའི་ཕ་རོལ་ཏུ་ཕྱིན་པ་དང༌། མེ་ཁམས་ཀྱི་དྭངས་མ་
ཉིད་ཀྱི་ཕྱིར་ཁནྚ་རོ་ཧཱའོ། །སེམས་དྲན་པ་ཉེ་བར་གཞག་པ་ནི། ས་ཁམས་ཀྱི་དྭངས་མ་མཉམ་
ཉིད་ཡེ་ཤེས་ཏེ། བདག་གཞན་ཆོས་ཐམས་ཅད་སྟོང་པར་ཡང་མཉམ། རང་བཞིན་བདེ་བ་
ཆེན་པོར་ཡང་མཉམ། གསལ་བའི་དཀྱིལ་འཁོར་དུ་ཡང་མཉམ། མཉམ་པ་དེ་ཡང་འདྲ་
མཚུངས་ཙམ་ཚོགས་པའི་དོན་མ་ཡིན་ཏེ། རང་བཞིན་གཅིག་པུ་གཉིས་སུ་མེད་པ་ཡིན་ལ། དེ་
ལྟར་ན་ཤེས་བྱ་ཀུན་ལ་ང་བདག་ལྟ་ཅི་སྨོས། གཞན་ལས་ལོགས་སུ་དགར་ཏེ། རང་ངོས་འདི་

ལྟར་ཚུགས་ཐུབ་པོ་ཞེས་པ་ཡང་མི་སྣང་ཞིང༌། དེའི་ཕྱིར་བདག་གི་སྤྲོས་པ་ཞི་བ་དང༌། མཉམ་
ཉིད་དེ་ནམ་ཡང་འགྱུར་བ་མི་བསྟེན་ཞིང་རིག་པའི་རྒྱལ་པོར་གྲུབ་པས། བདག་མེད་པའི་
སྤྲོས་པ་ལས་ཀྱང་འདས་ཏེ་གནས་ལུགས་སུ་བཞུགས་པ་ཡིན་ནོ། །མི་བདེན་པའི་སེམས་
རྣམས་ཀྱི་གནས་ལུགས་རང་མྱོང་གི་རིག་པའི་ཡེ་ཤེས་ཡིན་པའི་ཕྱིར། སེམས་དྲན་ཉེ་དང་
གནས་ལུགས་ལ་བཞུགས་པའི་ཕྱིར་བདག་དམ་པའི་ཕ་རོལ་ཏུ་ཕྱིན་པ་དང༌། ས་ཁམས་ཀྱི་
དྭངས་མ་ཉིད་ཀྱི་ཕྱིར་གཟུགས་ཅན་མའོ། །དེ་ལྟར་ན་ཡེ་ཤེས་ཀྱི་སྐུ་ལུས་དྲན་ཉེ་དང་བདེ་
ཆེན་ཚོར་བ་དང༌། མི་འགྱུར་བའི་ཡེ་ཤེས་ཆོས་དང༌། རང་རིག་ཡེ་ཤེས་སེམས་དྲན་པ་ཉེ་བར་
གཞག་པ་སྟེ། རིམ་པ་བཞིན་མེ་ལོང་ལྟ་བུ་ལ་སོགས་པ་ཡེ་ཤེས་བཞིའོ། །འདི་ནི་ཆོས་སོ་
བདུན་གྱི་རྣམ་གཞག་ཀུན་གྱི་རྩ་བ་ཡིན་ཞིང༌། ཡེ་ཤེས་བཞི་འབྱུང་བཞིའི་དྭངས་མ་ཡིན་པས་
ལྷ་མོ་བཞི་དང་སྦྱོར་བའི་རྒྱུ་མཚན་ཡང་བཤད་དུ་ཡོད་པ་ཁོ་ནའོ། །འདུན་པའི་རྫུ་འཕྲུལ་གྱི་
རྐང་པ་ནི། དེ་བཞིན་གཤེགས་པ་གང་ལ་ཡང་མ་ཐོབ་པ་ཐོབ་པར་བྱེད་པའི་འདུན་པ་རྟོག་པ་
དང་བཅས་པ་ནི་མི་མངའ་མོད། རྣམ་པར་མི་རྟོག་བཞིན་དུ་རང་རྒྱུད་ཀྱི་ཆོས་དགེ་བ་ཐམས་
ཅད་ལ་དབྱེར་མེད་དུ་འདྲེས་པའི་འདུན་པ་དང༌། གཞན་དོན་ལ་ཡང་མཉམ་ཉིད་དུ་ཁྱབ་པའི་
ངང་ནས། དམིགས་པ་མེད་པའི་སྙིང་རྗེས་བསྐུལ་བའི་འདུན་པའོ། །བརྩོན་འགྲུས་ནི་དོན་
དམ་པའི་ཆོས་དགེ་བ་ཐམས་ཅད་ལ་རྟག་ཏུ་ཞུགས་པས་དགྱེས་པའི་ཐུགས་ཏེ། གཞན་དོན་
དུ་ཐམས་ཅད་དགེ་བ་ལ་སྦྱོར་བའི་ངང་ཚུལ་ལོ། །དཔྱོད་པ་ནི་དངོས་སུ་ཡེ་ཤེས་ཀྱི་སྤྱོད་ཡུལ་
རྣམ་པ་མཐའ་ཡས་པ་ཐམས་ཅད་མ་འཁྲུགས་པར་མཁྱེན་པ་ཡིན་ལ། དེའི་ཤུགས་ལ་ཀུན་
རྫོབ་རྒྱུ་འབྲས་ཀྱི་ཆོས་ཕྲ་ཞིང་ཕྲ་བ་མ་ལུས་པ་ཡང་མ་འདྲེས་པར་མཁྱེན་པ་ཉིད་དོ། །སེམས་
ཀྱི་རྫུ་འཕྲུལ་གྱི་རྐང་པ་ནི། རྣམ་པར་གཡེང་བའི་གོ་སྐབས་ནམ་ཡང་མེད་པའི་ཕྱིར། སྣང་བ་
དང་མི་སྣང་བའི་ཤེས་བྱ་ཀུན་ལ་རྟག་ཏུ་རྩེ་གཅིག་པའི་ཐུགས་ཏེ། དཔྱོད་པས་མཁྱེན་པའི་

ཡུལ་ལ་འདིས་རྩེ་གཅིག་ཏུ་གནས་པའོ། །དེ་བཞིན་དུ་དད་པ་ནི། རང་ཉིད་དམན་ཞིང་གཞན་
མཆོག་ཏུ་གྱུར་པའམ། རང་བཞིན་མཉམ་པ་པོའི་ཡུལ་ལ་འདུན་པ་སོགས་ནི་སངས་རྒྱས་ལ་
མེད་མོད་ཀྱང༌། རང་གི་ཡེ་ཤེས་དང་མཉམ་པ་ཉིད་ཀྱི་ཡེ་ཤེས་སྤྱོད་ཡུལ་དགེ་བ་མཐའ་ཡས་
པ་རྣམས་ལ་དམིགས་པ་མེད་པའི་དགའ་བས་དང་བ་དང༌། ཐེ་ཚོམ་ནེམ་ནུར་སྤངས་པའི་
ཡིད་ཆེས་པའང་ཡོད་ལ། འདུན་པའང་གོང་དུ་སྨོས་པ་བཞིན་ཡིན་པས་དེ་ལྟ་བུའི་དད་པའོ། །
བརྩོན་འགྲུས་གོང་བཞིན། དྲན་པ་ནི་ཡེ་ཤེས་དེ་ལ་ཤེས་བྱའི་ཡུལ་ཐམས་ཅད་རྟག་ཏུ་འཆར་
བས་ནམ་ཡང་བརྗོད་པ་མི་སྲིད་པ་སྟེ། སྣམ་བུ་དྲན་ན་བུམ་པ་བརྗོད་པ་ལྟ་བུ་ནམ་ཡང་མེད་
པའོ། །ཏིང་ངེ་འཛིན་ནི་སེམས་ཀྱི་རྫུ་འཕྲུལ་གྱི་རྐང་པ་དང་འདྲའོ། །ཤེས་རབ་ནི་ཇི་ལྟ་བ་དང་
ཇི་སྙེད་པ་མ་ལུས་པ་ཡང་དག་པར་ངེས་ཤིང༌། དབྱེ་བསྡུ་མཁྱེན་པ་སྟེ། ཤེས་རབ་དེ་དམིགས་
པ་མེད་པའི་སྙིང་རྗེ་ཉིད་ཀྱི་ཕྱིར། སྒྲ་དོན་འདྲེས་འཛིན་གྱི་རྣམ་རྟོག་མ་ཡིན་པ་བཞིན་དུ། ངེས་
པ་དང༌། དཔྱོད་པ་དང༌། འབྱེད་པ་དང༌། བསྡུ་བ་འདི་དག་རྟོག་པ་མ་ཡིན་ཏེ། རྟོག་པ་གནས་
གྱུར་པའི་ཡེ་ཤེས་ཀྱི་ཐ་སྙད་འཇོག་ལ། སྤྱིར་ན་ངེས་ཤེས་ཐམས་ཅད་རྟོག་བཅས་སུ་འཇོག་
པ་ནི། རྣལ་འབྱོར་མ་ཐོབ་པའི་འགྲོ་བ་ཕལ་པ་རྣམས་ཀྱི་སྤྱི་མཐུན་གྱི་དབང་དུ་བྱས་པ་རྟོག་
གེའི་རྣམ་གཞག་ཡིན་ནོ། །དེ་དག་ལས་སངས་རྒྱས་རང་དོན་གྱི་ཡེ་ཤེས་དད་སོགས་ལྔ་ནི། 
དགེ་ཆོས་ཐམས་ཅད་ལ་དབང་བྱེད་པའི་ཕྱིར་དབང་པོ་ཡིན་ལ། དེ་ཉིད་གཞན་དོན་མཛད་
འཕྲིན་མཐའ་ཡས་པ་འབྱུང་བར་ནུས་པའི་ཆ་ནས་སྟོབས་ལྔ་ཞེས་བྱའོ། །འདུན་པ་དད་པ་
དང༌། དཔྱོད་པ་ཤེས་རབ་དང༌། སེམས་ཏིང་ངེ་འཛིན་ཡིན་པས་རྫུ་འཕྲུལ་རྐང་བཞི་ཡང༌། 
དབང་པོ་བཞི་དང་ངོ་བོ་གཅིག་མོད་ཀྱི། རང་དོན་དུ་འབད་རྩོལ་མེད་པར་ལྷུན་གྱིས་གྲུབ་པ་
དང༌། གཞན་དོན་གང་ལ་གང་དགོས་མ་འཁྲུགས་པར་ཐོགས་པ་མེད་པར་འབྱུང་བའི་ཆ་ནས་
རྐང་པ་བཞིར་འཇོག་ལ། རྫུ་འཕྲུལ་ནི་འབྱོར་པ་སྟེ་ཡོན་ཏན་ཡིན་ལ། རྐང་པ་ནི་རང་གཞན་

གཉིས་ཀྱི་སྟེང་དུ་མྱུར་བར་འགྲུབ་པའི་དོན་ཡིན་{ནོ[ལ]། ལྷུན་གྱིས་གྲུབ་པ་ལས་ཆེས་མྱུར་
བ་མི་སྲིད་ཅིང༌། གཞན་དོན་གང་ལ་གང་དགོས་པར་འབྱུང་བ་དེ་ཡང་ཆེས་མྱུར་བ་ཡིན་ནོ། །
བྱང་ཆུབ་ཀྱི་ལམ་ཡན་ལག་བདུན་ལ། ཏིང་ངེ་འཛིན་དང་བརྩོན་འགྲུས་དང༌། ཆོས་རབ་ཏུ་
རྣམ་འབྱེད་ཤེས་རབ་དང༌། དྲན་པ་རྣམས་ངོ་བོའི་སྒོ་ནས་གོང་དུ་བཤད་པ་དེ་ཁོ་ན་ཡིན་ཡང༌། 
དེ་རྣམས་གདོད་མ་ནས་རང་བཞིན་རྣམ་པར་དག་པའི་ཆོས་ཉིད་དུ་གནས་པ་ནི་བྱང་ཆུབ་
ཡིན་ལ། དེ་ཉིད་གློ་བུར་གྱི་དྲི་མ་དང་བྲལ་བའི་གནས་སྐབས་ཐོབ་པ་ནི། བྱང་ཆུབ་རང་གི་
ལུས་ཏེ་མཚན་ཉིད་ལ་རྗེས་སུ་ཞུགས་པའི་ཕྱིར། ལུས་སམ་ཡན་ལག་གོ །དེ་ལྟར་ན་དག་པ་
གཉིས་ལྡན་གྱི་ལྡོག་ཆ་ནས་བྱང་ཆུབ་ཡན་ལག་ཏུ་བཞག་གོ །དེ་ཡང་ཆོས་དབྱིངས་རང་གི་ངོ་
བོ་ནས་ནི། དག་པ་གཉིས་ལྡན་ཁོ་ན་ཡིན་ལ། རང་བཞིན་ཁོ་ནའི་དག་པ་དང༌། དག་པ་
གཉིས་ལྡན་སོ་སོའི་དབྱེ་བ་ནི། གང་གིས་བསྒོམས་ཤིང་འབྲས་བུ་མངོན་དུ་བྱས་པའི་སྐྱེས་བུ་
དེ་དང་དེ་ལ་བལྟོས་ནས་དེར་འཇོག་པ་ཡིན་ཏེ། དོན་དམ་པའི་ཆོས་དབྱིངས་ཡེ་ཤེས་ཀུན་
ཁྱབ་དེ་ནི། རང་གི་ངོ་བོས་རྟག་ཏུ་དག་པ་གཉིས་ལྡན་ཡིན་ཡང༌། ལྷ་སྦྱིན་ལ་བལྟོས་ནས་རང་
བཞིན་གྱིས་དག་པ་གཅིག་པུ་ལས་མེད་ཅིང༌། ཡེ་ཤེས་དེའི་རང་ངོས་ནས་མ་ཟད་བཅོམ་ལྡན་
འདས་ཤཱཀྱ་སེངྒེ་ལ་བལྟོས་ནས་ཀྱང་དག་པ་གཉིས་ལྡན་ཉིད་ཡིན་པ་ལས། སྐབས་འདིར་
དག་པ་གཉིས་ལྡན་གྱི་དབང་དུ་བྱས་པའི་ཆོས་སོ་བདུན་ལྷ་སོ་བདུན་དུ་སྦྱོར་དགོས་པ་ཡིན་
ནོ། །དགའ་བ་བྱང་ཆུབ་ཀྱི་ཡན་ལག་ནི། རང་བཞིན་ལྷན་ཅིག་སྐྱེས་པའི་དགའ་བ་ཡིན་ལ། 
གོང་གི་དད་པ་དང་འགྲོས་གཅིག་པར་ཡང་བྱའོ། །ཤིན་ཏུ་སྦྱངས་པ་ནི། ཐིག་ལེ་མི་འགྱུར་
བའི་ངོ་བོ་ཡིན་ལ། བཏང་སྙོམས་ནི་མཐའ་དབུས་བདེ་སྡུག་མཐོ་དམན་རིང་ཐུང་དཀའ་བླ་
སོགས་སྤྲོས་པ་ཐམས་ཅད་ཉེ་བར་ཞི་བ་འབད་རྩོལ་མེད་པའི་ཡེ་ཤེས་སོ། །འཕགས་ལམ་
ཡན་ལག་བརྒྱད་ལ། ཡང་དག་པའི་ལྟ་བ་ནི། གོང་དུ་བཤད་པའི་ཤེས་རབ་དང་གཅིག་པ་

ལས། རྣམ་པ་ཐམས་ཅད་པའི་མཚན་ཉིད་ཅན་ནོ། །རྟོགས་པ་ནི་སྙིང་རྗེ་ཆེན་པོའོ། །ངག་ནི་
ཆོས་ཉིད་དོན་གྱི་སྒྲ་དབྱངས་གཞོམ་དུ་མེད་པའི་ན་ད་སྒྲ་སྐད་རྣམ་པ་ཐམས་ཅད་པའོ། ལས་
ཀྱི་མཐའ་ནི་གཞན་དོན་དུ་འཕྲིན་ལས་མཐའ་ཡས་པ་འབྱུང་བའི་གཞི་སངས་རྒྱས་རང་སྣང་
དུ་མཛད་པའི་རྣམ་འཕྲུལ་མཐའ་ཡས་བསྟན་པ་དེའོ། །འཚོ་བ་ནི་རང་སྣང་དུ་ཞིང་ཁམས་དང་
མཆོད་པའི་སྤྲིན་གྱི་ཕུང་པོ་འབྱུང་བའི་ཡེ་ཤེས་སོ། །རྩོལ་བ་ནི་གོང་དུ་བཤད་པའི་བརྩོན་
འགྲུས་ཉིད་དེ། མཐའ་མེད་པའི་གཞན་དོན་དུས་ལས་མ་ཡོལ་བར་སྤྱོད་པའོ། །དྲན་པ་ནི་
སྔར་བཤད་པ་ཉིད་དེ། འོན་ཀྱང་ཡང་དག་པའི་དོན་ཆོས་ཐམས་ཅད་ཀྱི་ཆོས་ཉིད་དམ་སྲོག་
ཏུ་སོང་བའི་སྒོ་ནས་དང༌། འཕགས་པའི་ལམ་ནི་ཁྱད་པར་ཅན་གྱི་ཡོན་ཏན་མ་ལུས་པའི་
གཞིར་གྱུར་པའི་ཕྱིར། ལྟ་རྩོལ་དྲན་གསུམ་ལ་ལྡོག་ཆ་དེ་གཉིས་ཀྱི་སྒོ་ནས་སྔར་གྱི་དང་མི་
ཟློས་པར་རྣམ་པར་འཇོག་གོ །དེ་ཐམས་ཅད་ཀྱང་ཡང་དག་པའི་ཏིང་ངེ་འཛིན་གཅིག་པུར་
འདུས་ཤིང༌། སྒྱུ་མ་ལྟ་བུ་དང༌། དཔའ་བར་འགྲོ་བ་ལ་སོགས་པ་བྱང་ཆུབ་སེམས་དཔའ་
རྣམས་ཀྱི་ཏིང་ངེ་འཛིན་ཡང༌། ཕྱོགས་བཅུ་རབ་འབྱམས་མུ་མེད་པའི་ཞིང་གི་རྡུལ་སྙེད་ཡིན་
མོད་ཀྱི། དེས་ཀྱང་དེ་བཞིན་གཤེགས་པའི་ཏིང་ངེ་འཛིན་གྱི་བྱེ་བའི་ཆ་ལ་ཡང་བསྐྲུན་པར་མི་
ནུས་པས། ཏིང་ངེ་འཛིན་རབ་འབྱམས་མཐའ་མེད་པ་དེ་དག་དོན་དམ་ལྷན་ཅིག་སྐྱེས་པའི་
བདེ་ཆེན་གཅིག་པུའི་ངོ་བོར་གནས་པ་ནི། ཡང་དག་པའི་ཏིང་ངེ་འཛིན་ཉིད་དེ། དེ་ནི་དཔལ་
ཧེ་རུ་ཀར་བཞེངས་པའོ། །དེ་ཉིད་མཁའ་ཁམས་རྣམ་པར་དག་པ་ཆོས་ཀྱི་དབྱིངས་ཀྱི་ཡེ་ཤེས་
ཡིན་པས་རྡོ་རྗེ་ཕག་མོའི་དག་པ་ཡང་སྟེ། ཇི་སྐད་དུ། བདེ་བ་ནམ་མཁའ་ཉིད་ཀྱི་ཁམས། །ལྔ་
པོ་རྣམས་ཀྱིས་ཡོངས་སུ་བསྐོར། ཞེས་པ་ལྟར། མཁའ་ཁམས་ཀྱི་དྭངས་མ་ནི་བདེ་བ་ཆེན་
པོའི་ཏིང་ངེ་འཛིན་ནོ། །སངས་རྒྱས་ཉིད་ལ་དགེ་ཆོས་སྔར་མ་སྐྱེས་པ་སྐྱེད་པ་དང༌། སྔར་ཡོད་
བསྲུང་བ་དང༌། མི་དགེ་བའི་ཆོས་སྔར་མེད་མི་སྐྱེ་བར་བྱེད་པ་དང༌། སྔར་ཡོད་སྤོང་བ་སྟེ་བཞི་

པོ་གང་ཡང་མི་དགོས་མོད། འགྲོ་དོན་སྤྱོད་པའི་ནུས་པ་ཅན་བྱ་བ་སྒྲུབ་པའི་ཡེ་ཤེས་ཀྱི་ལྡོག་
ཆའི་དབྱེ་བ་བཞི་སྟེ། གདུལ་བྱའི་སྐལ་བ་དང་འཚམ་པར་འཇིག་རྟེན་པ་ཁམས་གསུམ་དང༌། 
འཇིག་རྟེན་ལས་འདས་པ་ཐེག་པ་གསུམ་གྱི་དགེ་བའི་ཆོས་རྣམས་རྒྱུད་ལ་{མ་}སྐྱེས་པ་
རྣམས་སྐྱེད་དུ་གཞུག་པ་དང༌། དགེ་བའི་ཆོས་དེ་འདྲ་སྐྱེས་ཟིན་པ་རྣམས་མི་ཉམས་ཤིང་སྤེལ་
བས་ཡང་དག་པར་བསྲུང་བ་དང༌། མི་དགེ་བའི་ཆོས་སྒྲིབ་པར་གཏོགས་སོ་ཅོག་ཐམས་ཅད་
སྐྱེས་པ་རྣམས་ས་བོན་སྤོང་དུ་གཞུག་པ་དང༌། མ་སྐྱེས་པ་རྣམས་ཀྱི་བག་ཆགས་ཀྱང་སྤོང་དུ་
བཅུག་པས་མི་སྐྱེད་པའི་གནས་ལ་འགོད་པའི་ཡེ་ཤེས་ཏེ་ཡང་དག་སྤོང་བ་འདི་དག་སྐབས་
འདིར་གཞན་དོན་སྤྱོད་པའི་རྒྱུར་གྱུར་པའི་ཡེ་ཤེས་ལ་བཞག་གོ ། 
དེ་ལྟར་ཆོས་ཉིད་དག་པ་གཉིས་ལྡན་འབྲས་བུའི་བྱང་ཕྱོགས་སོ་བདུན་པོ་འདི་རྣམས་
ལ་རེ་རེ་བཞིན་ཐབས་མཁས་ཀྱི་ཆ་རེ་དང༌། ཤེས་རབ་ཟབ་མོའི་ཆ་རེ་ཡོད་ལ། མཁའ་འགྲོ་
མ་ནས་གཤིན་རྗེ་འཇོམས་མའི་བར་རྣལ་འབྱོར་མ་སུམ་ཅུ་སོ་དྲུག་ལ་དག་པ་བརྗོད་པས་
ནི། རང་རང་གི་ཐབས་རྣམས་ཀྱང་དེའི་དག་པ་ཡིན་པར་གོ་དགོས་ཏེ། སྙིང་པོའི་རྣལ་འབྱོར་
མ་རྣམས་ཀྱི་ཐབས་ནི། ཧེ་རུ་ཀ་རིགས་བཞིའམ། རྒྱལ་བ་རིགས་བཞི་སྟེ། མཆོད་པའི་
སྣོད་བཞིས་མཚོན་པ་དག་ཡིན་ལ། འཁོར་ལོ་གསུམ་གྱི་ལྷ་ལ་དངོས་སུ་གསལ་ཞིང༌། སྒོ་
མ་རྣམས་ཀྱི་གདོང་བརྙན་ཉིད་ཁྲོ་བོ་རྣམ་རྒྱལ་ལ་སོགས་པ་ཡབ་བཞི་སྦས་པའི་ཚུལ་ཡིན་
པ་དང༌། མཚམས་མ་རྣམས་ཀྱི་ཕྱེད་གཟུགས་ལས་གཡས་ཀྱི་ཆ་རྣམས་དབྱུག་སྔོན་ཅན་ལ་
སོགས་པ་ཡབ་བཞི་སྦས་པའི་ཚུལ་ཡིན་ནོ། །ཡང་དག་པའི་ཏིང་ངེ་འཛིན་དཔལ་ཧེ་རུ་ཀ་ཡིན་
པ་བཞིན། རྡོ་རྗེ་ཕག་མོ་ཡང་དེ་ཡིན་ཏེ། དེ་ལྟར་ན་ཆོས་སོ་བདུན་ལས་ཕྱེ་ནས། ཐབས་ཀྱི་
ཕྱོགས་སོ་བདུན་ནི་ཡབ་སོ་བདུན་དང༌། ཤེས་རབ་ཀྱི་ཕྱོགས་སོ་བདུན་ནི་ཡུམ་སོ་བདུན་ནོ། །
རབ་གཏུམ་མ་མན་ཆད་ལ་བྱང་ཕྱོགས་རྣམས་ལྷ་སོ་སོ་དེ་དང་དེར་དག་ཚུལ་སྦྱོར་བ་ལ་ལུང་

གིས་སྒྲུབ་པ་ཁོ་ན་ལས་གཞན་པའི་རྒྱུ་མཚན་བཤད་དུ་མེད་དོ། །ཕྱིས་ཀྱི་བདེ་མཆོག་མཁན་
པོར་རློམ་པ་རྣམས་དགྱེས་རྡོར་རམ་གསང་འདུས་སོགས་རྒྱུད་གཞན་ལ་ཅུང་ཟད་སྦྱངས་པའི་
ལྟག་ཤེད་ཀྱིས་བདེ་མཆོག་འཆད་པར་སྣང་ལ། སྡོམ་པའི་གཞུང་ཉིད་ལ་རིང་དུ་སྦྱངས་པར་
མི་འདུག་ཅིང༌། འགའ་ཞིག་རྒྱ་གཞུང་ཧལ་ལེ་བ་སྣ་ཚོགས་ནས་བསྡུ་བར་བྱེད་ལ། གཞན་
དག་མན་ངག་ཡིན་དུ་རེ་བས་བོད་ཀྱི་ངག་སྒྲོས་ཐན་ཐུན་གྱི་ཡིག་རིགས་ཙམ་འཚོལ་བར་བྱེད་
དོ། །དེ་དག་ཐམས་ཅད་བྱང་ཕྱོགས་ཀྱི་རྣམ་གཞག་ལ་འཁྲིགས་མ་ཆུད་པས་ཆེད་ཆེར་མི་བྱེད་
པར་སྣང༌། ཡང་འགའ་ཞིག་གིས་ཆེ་བ་བརྗོད་པ་ཅུང་ཟད་མཛད་མོད་ཀྱི་རྒྱས་པར་འཆད་
པའང་མེད་ལ། ཐམས་ཅད་ཀྱིས་མདོ་དང་ཐུན་མོང་བའི་རྣམ་གཞག་ལས་གཞན་མ་རྙེད་དོ། །
དེས་ན་སྡོམ་པའི་ཆོས་སྐོར་ལ་མཁས་པ་ཇོ་བོ་བདེ་མཆོག་རྡོ་རྗེ་དང་ཅོག་རོ་ཆོས་རྒྱལ་ལ་
སོགས་པ། སྔོན་གྱི་སྐྱེས་མཆོག་འགའ་ཞིག་གིས་ཆེ་ཐང་དུ་མཛད་དེ། ལམ་གྱི་ཆོས་སོ་བདུན་
ལ་ཐུན་མོང་ཐུན་མོང་མ་ཡིན་པ་གཉིས་དང༌། འབྲས་བུའི་སོ་བདུན་ཐབས་ཤེས་གཉིས་ཀའི་
རྒྱས་བཏབ་ཅན་དུ་འཆད་པ་སོགས་ཆོས་འདིའི་སྲོག་ཤིང་དུ་སྣང་བ་བདག་གི་བསོད་ནམས་
ཀྱིས་ལེགས་པར་རྙེད་དོ། །སྐབས་འདིར་གཞུང་གི་དངོས་བསྟན་གྱི་ཚིག་གིས་མ་ཟིན་པའི་
དག་པ་གཞན་རྣམས་ཀྱང་ཅི་རིགས་པ་བརྗོད་པར་བྱ་སྟེ། བཅོམ་ལྡན་འདས་དཔལ་ཧེ་རུ་ཀ་
སྐུ་མདོག་མཐིང་ཀ་ནི་ཆོས་ཉིད་འགྱུར་བ་མེད་པའོ། །ཡེ་ཤེས་ཀྱི་སྣང་བས་མ་རིག་པའི་མུན་
པ་སེལ་བར་བྱེད་པའི་ཕྱིར་ཉི་མའི་དཀྱིལ་འཁོར་གདན་དུ་བྱས་པའོ། །རྣམ་པར་ཐར་པའི་
སྒོ་སྟོང་པ་ཉིད་ཀྱིས་རྩ་ཞལ་དང༌། མཚན་མ་མེད་པས་གཡས་ཞལ་དང༌། སྨོན་པ་མེད་པས་
གཡོན་ཞལ་དང༌། རྣམ་པར་ཐར་པའི་སྒོ་འདུས་མ་བྱས་པས་རྒྱབ་ཞལ་ལོ། །ཐུགས་རྡོ་རྗེ་
སྟོང་ཉིད་ཀྱི་ཡེ་ཤེས་ནི། མ་དག་པའི་སྣང་བ་འགག་པའི་ཕྱིར་དབུས་ཞལ་གྱི་ཁ་དོག་མཐིང་
ཀ་དང༌། སྐུ་རྡོ་རྗེ་ཡེ་ཤེས་ཀྱི་སྐུ་རྡུལ་ཆོས་ཀྱི་ནོག་ནག་མེད་པའི་ཕྱིར་གཡས་ཞལ་དཀར་པོ་

དང༌། རྗེས་སུ་ཆགས་པ་བརྩེ་བའི་སྒོ་ནས་ཆོས་སྟོན་པའི་ཕྱིར་གསུང་རྡོ་རྗེ་གཡོན་ཞལ་དམར་
པོ་དང༌། ཡེ་ཤེས་རྡོ་རྗེ་བདེ་ཆེན་གྱི་གཟི་འོད་འབར་བའི་ཕྱིར་རྒྱབ་ཞལ་གསེར་གྱི་མདོག་
གོ །ཡང་མདུན་ཞལ་ནག་མོ་ནི་དྲག་པོའི་ལས་དང༌། གཡས་ཞལ་དཀར་པོ་ནི་ཞི་བའི་ལས་
དང༌། གཡོན་ཞལ་དམར་པོ་ནི་དབང་གི་ལས་དང༌། རྒྱབ་ཞལ་སེར་པོ་ནི་རྒྱས་པའི་ལས་
སྒྲུབ་པའི་ཕྱིར་རོ། །ཞབས་གཡས་བདེ་ཆེན་དང༌། སྙིང་རྗེ་དང༌། བསོད་ནམས་ཀྱི་ཚོགས་
དང༌། ཐབས་ཀྱི་རང་བཞིན་ནོ། །གཡོན་རྣམ་པ་ཐམས་ཅད་པའི་སྟོང་ཉིད་དང༌། སྤྲོས་བྲལ་
དམིགས་མེད་དང༌། ཡེ་ཤེས་ཀྱི་ཚོགས་དང༌། ཤེས་རབ་ཀྱི་རང་བཞིན་ནོ། །དུས་གསུམ་ལ་
ཆགས་ཐོགས་མེད་པའི་ཡེ་ཤེས་འཇུག་པའི་ཕྱིར། ཞལ་རེ་རེ་ལ་སྤྱན་གསུམ་གསུམ་སྟེ། དེ་
ཡང་སྐུ་དང༌། གསུང་དང༌། ཐུགས་དང༌། ཡེ་ཤེས་ཏེ་བཞི་ཅར་གྱིས་ཤེས་བྱ་ཐམས་ཅད་
མཁྱེན་པའི་ཕྱིར་རོ། །རླུང་འཕོ་བ་བཅུ་གཉིས་འགགས་པ་དང༌། ཁམས་དཀར་དམར་གྱི་
བགྲོད་པ་བཅུ་གཉིས་བཅུ་གཉིས་འགྱུར་བ་མེད་པ་དང༌། རྟེན་ཅིང་འབྲེལ་བར་འབྱུང་བ་བཅུ་
གཉིས་ཐིམ་པ་དང༌། ས་བཅུ་གཉིས་ཀྱི་དབང་ཕྱུག་ཏུ་གྱུར་པའི་ཕྱིར་ཕྱག་བཅུ་གཉིས་སོ། །དེ་
རེ་རེ་ལའང་ཁམས་ལྔ་དག་པའི་ཡེ་ཤེས་ཀྱི་དབྱེ་བས། ཕྱག་སོར་རྣམས་ཏེ་ཕྱི་དང་ནང་དུ་དུས་
སྦྱོར་བཅུ་གཉིས་ཀྱི་རླུང་དང་ཆུ་ཚོད་དྲུག་ཅུ་རྣམ་པར་དག་པའོ། །ཡེ་ཤེས་ལྔ་རོ་གཅིག་པའི་
བདག་ཉིད་ཀྱི་རྡོ་རྗེ་རྩེ་ལྔ་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པའི་ངོ་བོ་རྡོ་རྗེ་དྲིལ་བུ་སྟེ། སྐུ་
དང་ཡེ་ཤེས་ཟུང་དུ་འཇུག་པའི་ཕྱིར་འཁྱུད་པའི་ཕྱག་རྒྱས་བསྣམས་པའོ། །གཏི་མུག་ཐམས་
ཅད་བཅོམ་པའི་ཕྱིར་གླང་པོ་ཆེའི་ལྤགས་པའོ། །ལྷན་སྐྱེས་ཀྱི་དགའ་བ་སྙིང་རྗེ་ཆེན་པོའི་ངོ་
བོར་གྱུར་པའི་སྒྲས། དབྱིངས་རྐྱང་པ་ལ་མི་གནས་པར་བསྐུལ་བ་ནི་ཅང་ཏེའུའོ། །སྒོ་གསུམ་
གྱི་ཉེས་པ་ཐམས་ཅད་གཅོད་པའི་ཕྱིར་དགྲ་སྟའོ། །སྲིད་པ་གསུམ་གྱི་སྡུག་བསྔལ་སྤངས་པ་
དང༌། སྐུ་གསུམ་གྱི་ཕྱིར་མདུང་རྩེ་གསུམ་པའོ། །ཐ་མལ་གྱི་རྣམ་རྟོག་ཐམས་ཅད་འཇོམས་པ་

དང༌། འགྲོ་དོན་ལ་བརྩོན་པའི་ཕྱིར་གྲི་གུག་གོ །དོན་དམ་པའི་རྩ་དབུ་མ་ཆོས་ཉིད་ཀྱི་ཐིག་
ལེས་གང་ཞིང་གྱེན་དུ་གཤེགས་པའི་ཕྱིར་ཁ་ཊྭཱཾ་གའོ།། དངོས་པོར་འཛིན་པའི་སྐྱོན་ཀུན་ཡེ་
ཤེས་ཀྱིས་བཅིངས་ཏེ་རྣམ་རྟོག་གི་བྱ་བྱེད་མེད་པར་བྱེད་པའི་ཕྱིར་ཞགས་པའོ། །སེམས་ཅན་
རྣམས་ལ་བདེ་བ་ཆེན་པོའི་བདུད་རྩི་སྩོལ་བའི་ཕྱིར་ཐོད་པའོ། ཚད་མེད་བཞིའི་རང་བཞིན་
ནམ། འདོད་པ་དང༌། སྲིད་པ་དང༌། མ་རིག་པ་དང༌། ལྟ་བའི་ཆུ་བོ་སྟེ་བཞི་བཅོམ་པའི་ཕྱིར་
ཚངས་པའི་མགོ་བོ་གདོང་བཞི་པའོ། །དེ་ལྟར་ཡང་སྡོམ་པ་བཤད་པ་ལས། རྩེ་གསུམ་སྐུ་
གསུམ་དག་པའི་ཕྱིར། །གླང་པོ་གཏི་མུག་རྣམ་པར་འཇིག །ལུས་ངག་ཡིད་གསུམ་དད་བྱུང་
བའི། །སྐྱོན་ནི་དགྲ་སྟས་གཅོད་པར་བྱེད། །གྲི་གུག་རྣོན་པོ་སེམས་ཅན་དོན། །བརྩོན་འགྲུས་
ཡང་དག་ལྡན་ཕྱིར་འཕྱར། །རྟག་ཏུ་དགའ་བའི་རང་བཞིན་གྱི། །སྒྲ་ནི་ཅང་ཏེའུ་བརྟག་པར་
བྱ། །ཡེ་ཤེས་ལྔ་ཡི་རང་བཞིན་པས། །རྡོ་རྗེ་སྟོང་པའི་མེས་བསྲེགས་པ། །བྱང་ཆུབ་སེམས་ཀྱི་
རང་བཞིན་གྱི། ཁ་ཊྭཱཾ་ག་ནི་ཡན་ལག་གནས། །ཐོད་འགྲོ་སྐྱོང་བ་ཐོད་པའི་སྐུ། །དེས་ན་དེ་ནི་
ཐོད་པར་བརྗོད། །སྙིང་རྗེ་རོ་ཡིས་གང་བ་ནི། །འཐུངས་པས་ཧེ་རུ་ཀ་ཉིད་རྒྱལ། །ཞགས་པས་
སྐྱོན་ནི་རྣམ་པར་བཅིངས། །ལུས་ཅན་མ་ལུས་གཞན་དབང་འགྱུར། །མགོ་བོ་ཚངས་པའི་
རང་བཞིན་ཉིད། །ཅེས་གསུངས་སོ། །ཞབས་གཡས་པ་རྐྱང་བ་ནི་ཞི་བའི་མཐའ་ལ་མི་གནས་
པ་དང་གཡོན་བསྐུམ་པ་ནི་སྲིད་པའི་མཐའ་ལ་མི་གནས་པའོ། །ཐབས་ཤེས་ཀྱི་རང་བཞིན་
ཞབས་གཉིས་ཀྱིས་ཆད་མཐའ་དང་འཛིན་རྟོག་གི་ངོ་བོ་འཇིགས་བྱེད་དང༌། རྟག་མཐའ་དང་
གཟུང་རྟོག་གི་ངོ་བོ་དུས་མཚན་མ་མནན་པའོ། །ཡང་ན་མངོན་བརྗོད་བླ་མ་ལས། འཇིགས་
བྱེད་དང་ནི་དུས་མཚན་དག །སྲེད་དང་སྡང་བ་ཞབས་ཀྱིས་མནན། །ཞེས་པ་དང༌། རྣམ་པར་
རྟོག་པ་འཇིགས་བྱེད་དང༌། །སྲེད་དང་ཕྲག་དོག་དུས་མཚན་ཉིད། །ཞབས་ཀྱི་འོག་ཏུ་གནོན་
པར་མཛད། །ཅེས་འབྱུང་བ་ལྟར་ཡང་བཤད་དོ། །མགུལ་རྒྱན་སྦྱིན་པ། གདུ་བུ་རྣམས་ཚུལ་

ཁྲིམས། རྣ་ཆ་བཟོད་པ། སྤྱི་བོའི་ནོར་བུ་བརྩོན་འགྲུས། མཆོད་ཕྱིར་ཐོགས་བསམ་གཏན། 
ཐལ་ཆེན་ཤེས་རབ་སྟེ། ཕྱག་རྒྱ་དྲུག་ཕ་རོལ་ཏུ་ཕྱིན་པ་དྲུག་གོ །སྐབས་འདིར་སྤྱི་བོའི་འཁོར་
ལོ་དང་ནོར་བུ་གཅིག་ཏུ་སྡོམས་པ་ཡིན་ལ། སྐེ་རགས་ཀྱང་ཐལ་བ་དང་གཅིག་ཏུ་སྡོམས་པའི་
དབང་དུ་བྱས་སོ། །ཐོད་སྐམ་ལྔ་ནི་ཡེ་ཤེས་ལྔ། རྡོ་རྗེ་བཞི་ཀར་ཡེ་ཤེས་ལྔའི་བདག་ཉིད་ཀྱི་
ཕྱིར། དབུ་རེ་རེ་ལ་ལྔ་ལྔའོ། །ཡེ་ཤེས་རྣམས་ཀྱང་ཆོས་ཀྱི་དབྱིངས་ལས་བྱུང་ངོ་ཞེས་མཚོན་
པའི་ཕྱིར། རྡོ་རྗེ་ནག་པོའི་འཕྲེང་བའི་སྦྲེལ་ཐབ་ཅན་ནོ། །དགེ་བའི་ཆོས་ཐམས་ཅད་ཡོངས་
སུ་རྫོགས་པའི་ཕྱིར་རལ་པའི་ཅོད་པན་ནོ། །མི་ཉམས་ཤིང་གོང་ནས་གོང་དུ་འཕེལ་བའི་བདེ་
བ་ཉིད་ཀྱི་ཕྱིར་གཡོན་ངོས་སུ་ཟླ་བ་ཕྱེད་པའོ། །རྟག་ཏུ་འགྲོ་བའི་དོན་ལ་སྤྱོད་པའི་ཕྱིར་སྤྱི་
བོར་སྣ་ཚོགས་རྡོ་རྗེའོ། །ལྟ་བ་ངན་པ་ཐམས་ཅད་རབ་ཏུ་འཇོམས་པའི་ཕྱིར་ཞལ་ཐམས་ཅད་
རྣམ་པར་འགྱུར་བ་ཁྲོས་པའི་ཞལ་ལོ། །ཕུང་པོ་དང་ཉོན་མོངས་པ་དང་འཆི་བདག་དང་ལྷའི་
བུའི་བདུད་འཇོམས་པའི་ཕྱིར་མཆེ་བ་བཞི་བཞི་གཙིགས་པའོ། །ཡང་བྱང་ཆུབ་ཀྱི་སེམས་
ཀུནྡ་རྣམ་པར་དག་པའི་བདེ་ཆེན་གྱི་སྐུ་ཡིན་པའི་ཕྱིར་ཐལ་བས་ཉེ་བར་བྱུགས་པ། ལུས་ལ་རོ་
རྐྱང་གི་ཡི་གེ་ལྔ་བཅུ་དང་སེམས་ཀྱི་རྣམ་རྟོག་སེམས་བྱུང་ལྔ་བཅུ་རྣམ་པར་དག་པའི་ཡེ་ཤེས་
ནི་མགོ་རློན་ལྔ་བཅུའི་དོ་ཤལ་ལོ། །
འདོད་ཆགས་ཁོང་ཁྲོ་ང་རྒྱལ་མ་རིག་པ་ལྟ་བ་ཐེ་ཚོམ་སྟེ་སྐྱོན་དྲུག་བཅོམ་པའི་བརྡར་
སྟག་ལྤགས་ཀྱི་སྨད་དཀྲིས་སོ། །རིགས་ལྔ་ཡུམ་བཞིའི་བདག་ཉིད་ཅན་གྱི་གར་གྱི་ཉམས་
དགུ་གང་ལ་ལྡན་པ་ནི་ལྷ་དགུ་པོ་དེ་གཅིག་ཏུ་མཚོན་པའི་བདག་ཉིད་དོ། །ཞེས་གོ་བའི་ཕྱིར་
རོ། །དེ་ཡང་སྒེག་པའི་ཉམས་ནི་རྣམ་སྣང༌། དཔའ་བ་ནི་རིན་འབྱུང༌། མི་སྡུག་པ་ནི་མི་བསྐྱོད་
པ། བཞད་པ་ནི་འོད་དཔག་མེད། དྲག་ཤུལ་ནི་དོན་ཡོད་གྲུབ་པ། འཇིགས་རུང་ནི་མཱ་མ་ཀཱི། 
སྙིང་རྗེ་ནི་སྒྲོལ་མ། ངམ་པ་ནི་གོས་དཀར་མོ། ཞི་བ་ནི་སྤྱན་མའི་རང་བཞིན་ནོ། །ཞི་གནས་

དང་ལྷག་མཐོང་ཟུང་དུ་འཇུག་པའི་ཕྱིར་རྡོ་རྗེ་དང་པདྨ་མཉམ་པར་སྦྱོར་བའོ། །སྟོང་པ་ཉིད་
དང་སྙིང་རྗེ་མི་འབྲལ་བའི་ཕྱིར་སྐུ་ལུས་ཀྱང་མཉམ་པར་སྦྱོར་བར་གནས་པའོ། ཟག་མེད་
ཀྱི་དགའ་བ་ཆེན་པོ་སྤྲོས་བྲལ་དུ་རོ་གཅིག་པའི་ཕྱིར་ཞལ་སྦྱོར་ཞིང་ཕན་ཚུན་དུ་མཆུ་སྒྲོས་
འཇིབ་པར་མཛད་པའོ། །དེ་དག་ནི་གཙོ་བོ་བཅོམ་ལྡན་འདས་ཀྱི་སྐུའི་དག་པའོ། །སྟོང་པ་
ཉིད་ལས་བདེ་བའི་ཡེ་ཤེས་བསྐྱེད་དུ་འཇུག་པའི་ཕྱིར། བཅོམ་ལྡན་འདས་མ་རྡོ་རྗེ་ཕག་མོ་སྐུ་
མདོག་དམར་མོའ། །ཆོས་ཐམས་ཅད་དེ་བཞིན་ཉིད་དུ་རོ་གཅིག་པའི་ཕྱིར་ཞལ་གཅིག་མའོ། །
ཐབས་ཤེས་གཉིས་ཀྱི་རང་བཞིན་དུ་གནས་པའི་ཕྱིར་ཕྱག་གཉིས་མའོ། །འདོད་ཆགས་ཆེན་
པོ་ལྷན་ཅིག་སྐྱེས་པའི་ཉམས་དང་ཡེ་ཤེས་བརྟན་གཡོ་ཀུན་ལ་ཁྱབ་པའི་ཕྱིར་བསྐལ་པའི་མེ་
ལྟར་གཟི་བརྗིད་འབར་བའོ། །ཀུན་ཏུ་རྟོག་པ་ཐམས་ཅད་འཇོམས་པའི་ཕྱིར་ཆེར་འཁྲུགས་
པ་མོའོ། །རྡུལ་དང་མུན་པ་དང་སྙིང་སྟོབས་གསུམ་རྣམ་པར་དག་པའི་བདེ་ཆེན་གྱི་མངོན་
ཤེས་ཤེས་བྱ་ཐམས་ཅད་ལ་གཡོ་བའི་ཕྱིར་སྤྱན་གསུམ་དམར་ལ་གཡོ་བའོ། །དབྱིངས་ལས་
ཡེ་ཤེས་ཕྱོགས་མེད་དུ་རྒྱས་པ་ནི་དབུ་སྐྲ་གྲོལ་བ་དང༌། སྒྲིབ་པ་ཐམས་ཅད་སྤངས་པའི་ཕྱིར་
གཅེར་བུ་མོའོ། །བདེ་བ་འཛིན་པའི་རང་བཞིན་གྱི་ཐོད་པ་དང༌། བདེ་ཆེན་དེས་བདུད་བཅོམ་
པའི་ཕྱིར་བདུད་བཞིའི་ཁྲག་གིས་གང་བ། དེ་ཡང་ཐབས་ལ་མཁས་པ་ཉིད་ལ་བརྟེན་པའི་
ཕྱིར། གཙོ་བོའི་ཞལ་རྣམས་སུ་མཆོད་ཡོན་དུ་འབུལ་བའོ། །སྤྲོས་པའི་མཐའ་ཐམས་ཅད་
འཇོམས་པའི་ཕྱིར། རྡོ་རྗེ་དང་བཅས་པའི་སྡིགས་འཛུབ་ཀྱིས་ཕྱོགས་ཀུན་ཏུ་གནོན་པའོ། །
འཁོར་བ་རང་བཞིན་གདོད་ནས་མ་གྲུབ་པས་དེར་འགྲོ་བ་རྣམས་འཁྱམས་པ་ཡང་ངོ་བོས་
མ་གྲུབ་པར་གཟིགས་པའི་ཕྱིར། རྡུལ་གྱི་དྭངས་མ་འབབ་པའི་ཟླ་མཚན་དང་བཅས་པའོ། །
ཞབས་གཡས་བསྐུམ་པ་ནི་ཐབས་བདེ་བ་ཆེན་པོས་འཁོར་བ་ལ་མི་གནས་པ་དང༌། གཡོན་
བརྐྱང་བ་ནི། ཤེས་རབ་སྟོང་ཉིད་ཀྱི་སྐུས་ཞི་བའི་མཐའ་ལ་མི་གནས་པའོ། །ཡབ་དང་མཉམ་

པར་སྦྱོར་བའི་དག་པ་རྣམས་ནི་སྔར་ཡབ་ཀྱི་སྐབས་སུ་ཡུམ་དང་སྦྱོར་བའི་དག་སྦྱོར་བཤད་
པ་རྣམས་དང་མཚུངས་མོད་ཀྱི། འོན་ཀྱང་ཐབས་ཀྱི་ཡེ་ཤེས་སུ་གྲུབ་ཕྱིན་ཆད། ཤེས་རབ་ཀྱི་
མཚན་ཉིད་ཀྱང་གདོད་ནས་ཚང་བའི་ཟུང་འཇུག་ནི་ཡབ་ཀྱི་དག་པའི་སྐབས་སུ་སྦྱོར་ཞིང༌། 
ཤེས་རབ་ཀྱི་ངོ་བོར་གྲུབ་ཕྱིན་ཆད་ཐབས་ཀྱི་མཚན་ཉིད་ནམ་ཡང་མི་འདོར་བའི་ཟུང་འཇུག་
ནི་ཡུམ་གྱི་དག་པའི་སྐབས་སུ་སྦྱར་བ་ཁྱད་པར་རོ། །ཡེ་ཤེས་ལྔ་རྣམ་པར་དག་པའི་ཕྱག་རྒྱ་
ལྔ་སྟེ། འཁོར་ལོ་ཆོས་དབྱིངས། རྣ་ཆ་སོར་རྟོག །མགུར་ཆུ་མཉམ་ཉིད། གདུ་བུ་མེ་ལོང་ལྟ་བུ། 
སྐེ་རགས་བྱ་གྲུབ་རྣམས་ཡིན་ལ། འོག་པག་དང༌། ཞབས་གདུབ་ལས་དཔྱངས་པའི་གཡེར་
ཁའི་འཕྲེང་བ་རྣམས་ནི། རྟེན་འབྲེལ་བཅུ་གཉིས་སྟོན་པའམ་གསུང་རབ་ཡན་ལག་བཅུ་
གཉིས་རྣམ་པར་དག་པའོ། །དེ་ལ་ཕྱག་རྒྱ་དྲུག་ནི། ཐབས་གཙོ་ཆེ་བའི་དབང་དུ་བྱས་པས་
ཕར་ཕྱིན་དྲུག་དང༌། ལྔ་ནི་ཤེས་རབ་གཙོ་ཆེ་བའི་དབང་དུ་བྱས་པས་ཡེ་ཤེས་ལྔའོ། །
ཡང་ན་རྒྱུད་གཞན་གྱི་ངེས་པས་སྟོང་ཆེན་ལྔ་དང་ཐིག་ལེ་དྲུག་གི་དག་པར་གནས་པས་
ཐབས་ལ་ཤེས་རབ་དང༌། ཤེས་རབ་ལ་ཐབས་ཀྱིས་རྒྱས་བཏབ་པར་བྱས་ཀྱང་རུང་ངོ༌། །ཐོད་
སྐམ་ལྔ་ནི་རིགས་ལྔའི་སངས་རྒྱས་ཉིད་རྣམ་པར་དག་པའོ། །ཐོད་སྐམ་ལྔ་བཅུའི་དོ་ཤལ་ནི། 
ཡི་གེ་ལྔ་བཅུ་དང༌། སེམས་བྱུང་ལྔ་བཅུ་དག་པ་སྔར་དང་འདྲ་ལ། དག་བྱེད་ཀྱི་ཁྱད་པར་ལས་
སྐམ་རློན་སོ་སོ་ཡིན་ཏེ། ཐབས་བདེ་བ་ཆེན་པོའི་ཆུས་བརླན་པ་ལས་མགོ་རློན་དང༌། ཡེ་ཤེས་
ཀྱི་གཏུམ་མོ་ཤེས་རབ་སྟོང་པའི་དྲོད་ཀྱིས་བསྐམས་པ་ལས་ཐོད་སྐམ་མོ། །ཡེ་ཤེས་རྟག་པ་
ལ་འགྱུར་བའི་རྒས་པ་མེད་པའི་ཕྱིར། ལང་ཚོ་གསར་དུ་བདོ་བ་མོ། ཡོན་ཏན་རྒྱས་པའི་ཕྱིར་
ཤ་ཉམས་རྒྱས་པའི་སྐུའོ། །རང་དང་གཞན་གྱི་དོན་སྒྲུབ་པའི་ཕྱིར་ནུ་འབུར་གཉིས་རྒྱས་པའོ། །
ཆོས་ཉིད་རྟོགས་པར་དཀའ་ཞིང་བསམ་གྱི་མི་ཁྱབ་པའི་ཕྱིར་སྐེད་སྐབས་ཕྲ་བའོ། །དོན་དམ་
པའི་བྱང་ཆུབ་ཀྱིས་སེམས་གཞི་ཤིན་ཏུ་བརྟན་པའི་ཕྱིར་སྟ་ཟུར་རྒྱས་ཤིང་མཚམས་ཀྱི་མཐའ་

ཟླུམ་པའོ། །བསོད་ནམས་དང་ཡེ་ཤེས་རབ་ཏུ་བསགས་པའི་ཕྱིར་བརླ་རྒྱས་པའོ། །རྣམ་པ་
ཀུན་གྱིས་མཆོག་དང་ལྡན་པའི་ཕྱིར་སྐྱེ་གནས་རུས་སྦལ་གྱི་དབྱིབས་ལྟར་མཐོ་བའོ། །འགྲོ་
བ་ཀུན་ལ་མཐའ་ཡས་པའི་ཕུན་སུམ་ཚོགས་པ་སྩོལ་བའི་ཕྱིར་སྐུའི་རྣམ་པ་ཐམས་ཅད་དག་
ཅིང་ཕུན་སུམ་ཚོགས་པའོ། །དེ་དག་ནི་འཁོར་ལོའི་དབང་ཕྱུག་མ་རྡོ་རྗེ་ཕག་མོའི་སྐུའི་དག་
པའོ། །ཤར་དུ་ཆུ་ཁམས་འབབ་བའི་རྩ་སུམ་སྐོར་མ་རྣམ་པར་དག་པ་ལུས་དྲན་པ་ཉེ་བར་
གཞག་པའི་རང་བཞིན་རྡོ་རྗེ་མཁའ་འགྲོ་མའོ། །དེ་བཞིན་དུ་རིམ་པ་བཞིན་དུ་སྦྱར་ཏེ། མཐར་
དམ་ཚིག་འཁོར་ལོའི་བྱང་ཤར་གྱི་གྲྭར་སྙིགས་མ་འབབ་པའི་རྩ་གཏོགས་མ་རྣམ་པར་དག་
པ་མི་དགེ་བའི་ཆོས་མ་སྐྱེས་པ་མི་བསྐྱེད་པའི་ངོ་བོ་གཤིན་རྗེ་འཇོམས་མའོ་ཞེས་པའི་བར་
དུ། ལུས་དཀྱིལ་དང་བྱང་ཕྱོགས་ཀྱི་དག་པ་སྔར་བཤད་པ་ཉིད་ཀྱིས་གོ་སླ་ལ། ཉེས་པའི་སྐྱོན་
གྱིས་མ་གོས་པའི་ཡེ་ཤེས་ཀུན་ཏུ་རྒྱས་པ་ནི་པདྨ་སེར་པོ་འདབ་མ་བརྒྱད་པ་སྟེ། དེའི་འདབ་
མ་ལ་གནས་པའི་ལྷ་ཚོགས་ཀྱི་དག་པ་ལ་སྙིང་རྗེ་ཚད་མེད་པ་ནི་མཁའ་འགྲོ་མའོ། །བཏང་
སྙོམས་ཚད་མེད་པ་ནི་ལཱ་མའོ། །དགའ་བ་ཚད་མེད་པ་ནི་དུམ་སྐྱེས་མའོ། །བྱམས་པ་ཚད་
མེད་པ་ནི་གཟུགས་ཅན་མའོ། །ཉེས་པ་ཟད་པའི་ཕྱིར་ཁ་དོག་སྔོ་བ་དང༌། འགྲོ་བའི་དོན་སྣ་
ཚོགས་སྤྱོད་པའི་ཕྱིར་ལྗང་ཁུ་དང༌། བརྩེ་བས་འགྲོ་ལ་ཆགས་པའི་ཕྱིར་དམར་བ་དང༌། ཡོན་
ཏན་རྒྱས་པའི་ཕྱིར་སེར་བ་སྟེ། ཐམས་ཅད་ཀྱང་རང་བཞིན་རྣམ་པར་དག་པའི་ཕྱིར་དཀར་
བའི་མདངས་ཅན་ནོ། །མཚམས་ཀྱི་འདབ་མ་ལ་གནས་པའི་ཐོད་པ་བཞི་ལས། ཤར་ལྷོར་ཁུ་
བས་གང་བའི་ཐོད་པ་ནི་འོད་དཔག་མེད་ཀྱི་ངོ་བོ་དང༌། ལྷོ་ནུབ་ཏུ་རྡུལ་གྱིས་གང་བའི་ཐོད་པ་
ནི་རིན་ཆེན་འབྱུང་ལྡན་དང༌། རླུང་དུ་ཤ་ཆེན་གྱིས་གང་བའི་ཐོད་པ་ནི་དོན་ཡོད་གྲུབ་པ་དང༌། 
བྱང་ཤར་དུ་དྲི་ཆེན་དྲི་ཆུས་གང་བའི་ཐོད་པ་ནི་རྣམ་སྣང་གི་ངོ་བོ་སྟེ། ཡེ་ཤེས་བཞིའི་རང་
བཞིན་དུ་ཡང་ཤེས་པར་བྱའོ། །ཐོད་པ་རྣམས་ཀྱི་གདན་ཟླ་བ་ནི་ཉོན་མོངས་པའི་གདུང་བ་

སེལ་བར་བྱེད་པའོ། །དཔའ་བོ་ཉི་ཤུ་རྩ་བཞི་རྣམས་མངོན་བརྗོད་བླ་མ་ལས། ཀུན་ཏུ་བཟང་
པོ་འཇམ་པའི་དབྱངས། །འཇིག་རྟེན་མགོན་པོ་ས་སྙིང་པོ། །ཕྱག་ན་རྡོ་རྗེ་བྱམས་པ་དང༌། །
ནམ་མཁའི་སྙིང་པོ་ནམ་མཁའི་མཛོད། །སྒྲིབ་པ་རྣམ་པར་སེལ་བ་དང༌། །སྤོས་ཀྱི་གླང་པོ་
ཉིད་ཡིན་ཏེ། །མི་ཟད་པ་དང་ཡེ་ཤེས་ཏོག །སྤོབས་པ་བརྩེགས་པ་མཆོག་ཡིན་ཏེ། །མྱ་ངན་
ཀུན་འཇོམས་ཉིད་ཡིན་ནོ། །ངན་སོང་ཀུན་འདྲེན་ཉིད་དང་ནི། །དྲ་བ་ཟླ་བ་རིན་ཆེན་དང༌། །
ཉི་མ་རྡོ་རྗེ་འོད་མཆོག་སྟེ། །ནོར་བཟང་དང་ནི་མཐུ་ཆེན་ཐོབ། །རྒྱ་མཚོ་དང་ནི་བཟང་སྐྱོང་
ངོ༌། །དེ་དག་སྔོན་ཉིད་གྲུབ་པ་སྟེ། །ཞེས་འབྱུང་སྟེ། དེ་དག་ལས་མི་ཟད་པ་ནི་བློ་གྲོས་མི་ཟད་
པའོ། །དྲ་བ་ནི་དྲ་བ་ཅན་གྱི་འོད་དོ། ཟླ་བ་ནི་ཟླ་འོད་གཞོན་ནུའོ། །རིན་ཆེན་ནི་རིན་ཆེན་འོད་
དོ། །ཉི་མ་ནི་ཉི་མའི་འོད་ཀྱི་སྙིང་པོའོ། །རྒྱ་མཚོ་ནི་བློ་གྲོས་རྒྱ་མཚོའོ། །དཔའ་མོ་ཉེར་བཞི་
ཡང་དེ་ཉིད་ལས། རྡོ་རྗེ་ཕོ་ཉ་མོ་ཉིད་དང༌། །སྐུལ་བྱེད་དག་ནི་རིན་ཆེན་སྒྲོན། །རྡོ་རྗེ་ཉི་མ་མོ་
དེ་བཞིན། །རོ་ལངས་རྡོ་རྗེ་གཞོན་ནུ་མ། །ཀམ་པོ་ཛི་ཡང་དེ་བཞིན་ཏེ། །སངས་རྒྱས་བྱང་ཆུབ་
མ་དེ་བཞིན། །ཡེ་ཤེས་སྒྲོན་མ་རྡོར་འཇིགས་མ། །རིན་ཆེན་མ་དང་རྒྱན་ལྡན་མ། །སྒྲོལ་མ་
དང་ནི་གོས་དཀར་མོ། །སྤྱན་མ་མཱ་མ་ཀཱི་མཆོག་དང༌། །རྒྱལ་མཚན་རྩེ་མོ་སོ་སོར་འབྲང༌། །རྨ་
བྱ་དང་ནི་རི་ཁྲོད་མ། །ལུ་གུར་བརྒྱུད་དང་ཕྱིར་བཟློག་མ། །ལྷ་མོ་གཙུག་ཏོར་རྡོར་འཇིགས་
མ། །སྔོན་གྲུབ་པ་ཡི་ལྷ་མོ་སྟེ། །འདོད་པའི་འབྲས་བུ་ཐམས་ཅད་གསོལ། །ཞེས་འབྱུང་བ་ལ། 
རྡོར་འཇིག་མ་གོང་མ་ནི། རྡོ་རྗེ་འཇིགས་བྱེད་མ་དང༌། ཕྱི་མ་ནི་རྡོ་རྗེ་འཇིགས་མའོ། །སྒྲོལ་མ་
སོགས་ལྷ་མོ་བཞི་ནི་ཉེ་བའི་སྒྲོལ་མ་ལ་སོགས་པ་བཞི་ཡིན་གྱི། དེ་བཞིན་གཤེགས་མ་བཞི་
པོ་མ་ཡིན་ནོ། །དེ་བས་ན་བྱ་རྒྱུད་ལས། ཕྱག་ན་རྡོ་རྗེའི་ཡུམ་མཱ་མ་ཀཱིར་བཤད་པ་སོགས་ཀྱང་
འདི་ལྟ་བུ་ཡིན་ནམ་སེམས། ལྷ་མོ་གཙུག་ཏོར་ཞེས་པ་ནི་གཙུག་ཏོར་གདུགས་དཀར་མོའོ། །
ཞེས་འཆད་དོ། །ཚིགས་ཀུན་བཟང༌། ཡིད་འཇམ་དཔལ། ལྕེ་འཇིག་རྟེན་དབང་ཕྱུག མིག་ས་

སྙིང༌། རྣ་བ་ཕྱག་རྡོར། རྩ་རྒྱུས་བྱམས་པ། སྣ་ནམ་སྙིང༌། ཕོ་མོའི་དབང་པོ་ནམ་མཁའ་མཛོད། 
ལུས་དབང་སྒྲིབ་སེལ། སྤོས་ཀྱི་གླང་པོ་སོགས་ལྔ་མགོ་བོ་ལ་དབང་རྟེན་ཁོག་པ་ལྔ། ངན་
སོང་ཀུན་འདྲེན་སོགས་དྲུག་ནི་ལག་པ་དང་སོར་མོའི་ཚིགས་ཀྱི་རིམ་པ་དྲུག་དང༌། དེ་བཞིན་
དུ་རྐང་པ་དང་སོར་ཚིགས་ཀྱི་རིམ་པ་དྲུག་ཀྱང་སྟེ། དེ་རྣམས་རིགས་མཐུན་སྡོམས་པ་དྲུག་གོ ། 
ནོར་བཟང་ལ་སོགས་པ་བཞི་ནི། ལུས་ཀྱི་སྟོད་སྨད་ལ་མདུན་རྒྱབ་ཀྱི་དབྱེ་བས་བཞི་སྟེ། དེ་
རྣམས་རྣམ་པར་དག་པའོ་ཞེས་ཀྱང་འཆད་དོ། །དཔའ་བོ་ཉི་ཤུ་རྩ་བཞིར་གྱུར་པའི་ཚེ་ཁམས་
ཉེར་བཞིའི་དག་སྦྱོར་ནི་གོང་དུ་བསྟན་པ་ཉིད་དོ། །དེ་ལ་དཔའ་བོ་དཔའ་མོ་འདི་རྣམས་དང༌། 
སེམས་དཔའ་ཡབ་ཡུམ་དེ་རྣམས་ངོ་བོ་གཅིག་པ་ཉིད་ཡིན་ཡང་གདུག་པ་འདུལ་བའི་དོན་
དང༌། དངོས་གྲུབ་མྱུར་བའི་ཕྱིར་དཔའ་བོ་ཡབ་ཡུམ་གྱི་སྐུ་ཉིད་བསྔགས་པ་ཡིན་ནོ། །
རྣལ་འབྱོར་མ་ཉེར་བཞི་ནི་སྟོང་པ་ཉིད་ཉི་ཤུ་དང་རྣམ་པར་ཐར་པ་བཞི་དག་པ་ཡིན་ལ། 
དཔའ་བོ་ཉེར་བཞི་ནི་མི་འགྱུར་བའི་ཚུལ་གྱི་དགའ་བ་བཅུ་དྲུག་དང༌། ཞུ་བའི་ཚུལ་གྱིས་
དགའ་བ་བཞི་དང༌། རང་བཞིན་གྱི་ཚུལ་གྱི་དགའ་བ་བཞི་རྣམས་སོ། །འདི་རྣམས་ཀྱི་ཕྱག་
དང་ཕྱག་མཚན་གྱི་དག་པ་གཙོ་བོ་ཡབ་ཡུམ་གྱི་རྩ་ཕྱག་དང་འདྲ་བར་བྱ་སྟེ། གཙོ་མོའི་ཕྱག་
གི་རྡོ་རྗེ་དང༌། དཔའ་མོ་འདི་རྣམས་ཀྱི་གྲི་གུག་དག་པ་གཅིག་པར་ཤེས་པར་བྱའོ། །ཐུགས་
འཁོར་པ་རྣམས་མུན་པའི་ཡོན་ཏན་དག་པའི་ཕྱིར་སྐུ་མདོག་སྔོན་པོ། གསུང་འཁོར་པ་རྣམས་
རྡུལ་གྱི་ཡོན་ཏན་དག་པའི་ཕྱིར་སྐུ་མདོག་དམར་པོ། སྐུ་འཁོར་པ་རྣམས་སྙིང་སྟོབས་ཀྱི་ཡོན་
ཏན་དག་པའི་ཕྱིར་སྐུ་མདོག་དཀར་པོའོ། །རྣལ་འབྱོར་མ་ཉེར་བཞི་འདི་རྣམས་ཀྱི་ཕོ་ཉ་མོ་ནི། 
མངོན་བརྗོད་ལས། མང་པོའི་གཟུགས་མ་གཟུགས་བཟང་མ། །རྡོ་རྗེ་མཆུ་དང་འོད་བྱེད་མ། །
རྟ་གདོང་མ་དང་དྲག་གདོང་མ། །རྡོ་རྗེ་སྣ་མ་སྙན་གྲགས་མ། །རྡོ་རྗེ་ཕོ་ཉ་རྡོ་རྗེ་སེན། །རྡོ་རྗེ་
གཞོན་ནུ་མ་དེ་བཞིན། །གཡོ་ལྡན་མ་དང་རོ་ལངས་མ། །རྡོ་རྗེ་མདའ་མོ་ཉིད་དང་ནི། །གནྡྷ་

རི་དང་འཇིགས་པའི་ཞལ། །ཟླ་བའི་རྩེ་མོ་དེ་བཞིན་ཏེ། ཁྲོ་གཉེར་ཅན་དང་སྣ་ཚོགས་
གཟུགས། རྡོ་རྗེ་ཀ་ཏའི་བུ་མོ་དང༌། རྡོ་རྗེ་ལྕགས་སྒྲོག་མ་དང་ནི། ལྷ་མོ་སྒྱུ་འཕྲུལ་དྲག་བྱེད་མ། 
མེ་ལྟར་འབར་དང་སེར་སྐྱ་མོ། །རྡོ་རྗེ་འབར་མ་རྣམ་འཁྱིལ་མ། །རྡོ་རྗེ་འཇིགས་བྱེད་མ་ཉིད་
དེ། །གྲུབ་པའི་མཁའ་འགྲོ་མ་དཀྱིལ་འཁོར། །ཞེས་གསུངས་ཏེ། སེམས་མ་ཉེར་བཞི་དང་
མཚན་གཅིག་པ་འགའ་ཟུང་སྣང་ཡང༌། དོན་སོ་སོ་ཡིན་པར་གྲགས་པ་བཞིན་འཐད་དེ། འདི་
དག་ཕྲ་མེན་གྱི་ཚུལ་ཡིན་པར་བཤད་དགོས་པས་སོ། །སྒོ་མཚམས་མ་བརྒྱད་ནི། ཇི་སྐད་དུ། 
ཁྲོ་བོ་རྣམ་རྒྱལ་མ་སོགས་བརྒྱད། ཅེས་གསུངས་པ་ལྟར་ན། ཁྭ་གདོང་མ་སོགས་བཞི་ཁྲོ་བོ་
རྣམ་རྒྱལ་དང༌། བདུད་རྩི་འཁྱིལ་བ་དང༌། རྟ་མགྲིན་དང༌། གཤིན་རྗེ་གཤེད་རྣམས་དང་སྦྱོར་
ལ། གཤིན་རྗེ་བརྟན་མ་སོགས་བཞི་དབྱུག་སྔོན་མི་གཡོ་གཞན་གྱིས་མི་ཐུབ་པ་ཁམས་གསུམ་
རྣམ་རྒྱལ་རྣམས་དང་སྦྱོར་དགོས་པར་འགྱུར་ལ། ཡང་སྒོ་མཚམས་མ་བརྒྱད་ནི། གཽ་རཱི་ལ་
སོགས་པ་བརྒྱད་དང་དོན་གཅིག་པར་ཡང་བཤད་པ་དེའི་དབང་ལྟར་ན། མངོན་བརྗོད་ལས་
གཤིན་རྗེ་གཤེད་དང་རྟ་མཆོག་རྒྱལ། །བགེགས་ནི་གནོན་པར་མཛད་པ་དང༌། །ཤེས་རབ་
མཐར་བྱེད་བཞི་པོ་ནི། །འདོད་པའི་དོན་ཀུན་སྒྲུབ་བྱེད་ཡིན། །འདོད་རྒྱལ་དབྱུག་སྔོན་སྟོབས་
པོ་ཆེ། །བརྒྱད་པ་མི་གཡོར་གྲགས་པ་སྟེ། ཁྲོ་བོ་ཆེན་པོ་མངོན་སྒྲུབ་པ། །གདུག་པ་ཐམས་
ཅད་ངེས་པར་གནོན། །དཀར་མོ་ལ་སོགས་དམ་ཚིག་ལྷ། །ཧེ་རུ་ཀར་སྣང་བརྒྱད་པ་ཡིན། །
སྔར་བཤད་མཁའ་འགྲོ་མ་རྣམས་ཏེ། ཁྲོ་བོ་བརྒྱད་དང་གཉིས་མེད་གནས། །ཞེས་གསུངས་
ཤིང༌། སྔར་བཤད་ཅེས་པ་ནི། ལེའུ་ཉེར་ལྔ་པར་གསུངས་པ་སྟེ། ཤར་ཕྱོགས་སུ་ནི་གཽ་རཱི་སྟེ། །
བྱང་དུ་དེ་བཞིན་ཙཽ་རཱིའོ། །ནུབ་ཀྱི་ཕྱོགས་སུ་པྲ་མོ་ཧཱ། །ལྷོ་རུ་ཡང་ནི་བཻ་ཏ་ལཱི། །མེ་ཡི་ཕྱོགས་
སུ་པུཀྐ་སི། །བདེན་བྲལ་དུ་ནི་ཙནྜ་ལཱི། །རླུང་གི་ཕྱོགས་སུ་གྷསྨ་རཱི། །དབང་ལྡན་ཧེ་རུ་ཀར་
སྣང་མ། །ཞེས་གསུངས་པ་རྣམས་ཡིན་ཏེ་སྔར་དང་མི་འདྲ་བར་བྱུང་ཡང༌། སྒྲུབ་ཐབས་གནས་

སྐབས་མི་འདྲ་བའི་སྐབས་སུ་གསུངས་པ་ཡིན་ཞིང༌། ཁྲོ་བོ་རྣམ་རྒྱལ་སོགས་བརྒྱད་དང༌། ཁྭ་
གདོང་སོགས་བརྒྱད་དང༌། གཽ་རཱི་སོགས་བརྒྱད་ངོ་བོ་རྒྱུད་གཅིག་ཀྱང་དཀྱིལ་འཁོར་ཐ་དད་
ཀྱི་སྐབས་སུ་འབྱུང་བས་གོ་རིམ་གཅིག་དགོས་པར་ཡང་མ་ངེས་སོ། །འོན་ཀྱང་འདིར་ནི་ཡབ་
སྦས་ཤིང་ཡུམ་ཉིད་གཙོ་བོར་གྱུར་པ་ཡིན་པས། ཁྭ་གདོང་སོགས་རིམ་པས་རྡོ་རྗེ་རོ་ལངས་མ་
དང༌། རྡོ་རྗེ་ལུ་གུར་བརྒྱུད་མ་དང༌། རལ་གཅིག་མ་དང༌། གཞན་གྱིས་མི་ཐུབ་མ་དང༌། ཙུན་
ད་དང༌། འོད་ཟེར་ཅན་མ་དང༌། ལྕགས་སྒྲོག་མ་དང༌། གཏུམ་མོ་ཁྲོ་གཉེར་ཅན་མ་རྣམས་སོ། །
ཁྲོ་བོ་རྣམ་རྒྱལ་ལ་སོགས་པའི་དབང་དུ་བྱས་ན། རྣམ་རྒྱལ་གྱི་ཡུམ་ནི་གདུགས་དཀར་མོའོ།
ཁམས་གསུམ་རྣམ་རྒྱལ་གྱི་ཡུམ་ནི་ཁྲོ་མོའི་དབང་ཕྱུག་མ་སྟེ་རྡོ་རྗེ་ས་འོག་མའོ། །ཞེས་པ་ཁྱད་
པར་རོ། །གདུགས་དཀར་དང་སྐུལ་བྱེད་མ་ལ་སོགས་པ་བྱང་ཆུབ་སེམས་མའི་སྐབས་སུ་
བཤད་པ་དང་ཟློས་པར་འགྱུར་སྙམ་ན་མི་འགྱུར་ཏེ། སྤྱིར་ཡང་རྒྱུད་གཞན་ལས་གཙོ་བོ་གོ་
འཕོས་པའི་སྐབས་སུ་དཀྱིལ་འཁོར་གཅིག་ལ་རིགས་གཅིག་པའི་ལྷ་གཉིས་ངེས་པར་འཇོག་
དགོས་པའི་སྐབས་ཀྱང་ཡོད་པ་དང༌། རྒྱུད་གཅིག་པ་ཙམ་ལ་བསམས་ན་ནི། ཁོ་བོ་ཅག་ནི་དེ་
བཞིན་གཤེགས་པ་ཐམས་ཅད་རྒྱུད་གཅིག་པར་ཡང་འདོད་ལ། དེར་མ་ཟད་རྟེན་དང་བརྟེན་
པའི་དཀྱིལ་འཁོར་ཐམས་ཅད་གཙོ་བོ་ཉིད་ཀྱི་རྣམ་འཕྲུལ་དུ་བྱེད་དགོས་པ། རྣལ་འབྱོར་ཆེན་
པོ་སྤྱིའི་ལུགས་ཡིན་པས། ལྷ་ཚོགས་རྒྱུད་གཅིག་པ་ལ་ནི་ཟློས་སྐྱོན་གྱིས་དྲི་མ་ཡང་ག་ལ་
ཡོད། གཙོ་འཁོར་ཐམས་ཅད་རྣམ་པ་གཅིག་པའི་དཀྱིལ་འཁོར་ཡང་ཡོད་པས། གཙོ་འཁོར་
གྱི་ལྷ་རྣམས་རྣམ་པ་མི་འདྲ་བ་དགོས་པ་མིན་ཡང༌། འདིར་ནི་རྣམ་པའི་སྒོ་ནས་ཀྱང་ཐ་དད་དུ་
ཡོད་དོ། །དེའི་ཕྱིར་རྣམ་པ་ཐ་དད་པས་ཟློས་པར་ཡེ་མི་འགྱུར་ལ། གཞན་ཡང་ལྷ་ངོ་བོ་གཅིག་
པ་ལ་ཡང༌། ཞི་དྲག་གི་ཁྱད་པར་ལས་གནས་མཐོ་དམན་གྱི་ཐ་སྙད་ཀྱང་འཇོག་ཏུ་རུང་བ་
དང༌། རྣམ་པ་དང་སྔགས་དང་འཕྲིན་ལས་ཐ་དད་པར་འགྱུར་བའི་ཕྱིར། ལྷ་སོ་སོར་འཇོག་

པའི་སྐབས་མང་བ། དཔེར་ན། སྐུལ་བྱེད་མ་ཞི་བ་དང་ཁྲོ་མོ་ལྷ་ཐ་དད་པར་འཇོག་པའི་
སྐབས་བཞིན་ཏེ། རལ་གཅིག་མ་ལ་སོགས་པ་གཞན་ལ་ཡང་ངོ༌། །འོན་ཀྱང་འདིར་དེ་དག་ནི་
མཚན་གཅིག་པ་ཙམ་ལས་ལྷ་རིགས་མི་འདྲ་སྟེ། སེམས་མ་དང་ཁྲོ་མོའི་ཁྱད་པར་ཡང་ཡོད་
ཅིང༌། དེ་ལྟ་བས་ན་མཚན་ཞིབ་མོར་ན་ཉེ་བའི་སྐུལ་བྱེད་མ་ལ་སོགས་པའི་ཐ་སྙད་ཀྱང་
འཇུག་པ་ཡིན་ནོ། །འདིར་ཁྲོ་བོ་བཅུ་ལས་སྟེང་འོག་གི་ཁྲོ་བོ་ནི། གཙོ་བོ་བཅོམ་ལྡན་འདས་
ལ་འདུས་པའམ། ཁྭ་གདོང་མ་དང༌། ཁྱི་གདོང་མ་ལ་འདུས་པའམ། ཡང་ན་སྤྱི་ཁྱབ་ཏུ་གཏོང་
སྟེ། སྟོབས་བཅུ་རྣམ་པར་དག་པའི་སྒོ་མཚམས་མ་རྣམས་སོ། །དེ་ལ་གནས་དང་གནས་མ་
ཡིན་པ་མཁྱེན་པའི་སྟོབས་དང༌། ལས་དང་རྣམ་སྨིན་མཁྱེན་པའི་སྟོབས་ནི་ཁྭ་གདོང་མའོ། །
མོས་པ་སྣ་ཚོགས་པ་མཁྱེན་པའི་སྟོབས་ནི་འུག་གདོང་མའོ། །ཐམས་ཅད་དུ་འགྲོ་བའི་ལམ་
མཁྱེན་པའི་སྟོབས་ནི་ཁྱི་གདོང་མ་སྟེ། ཟག་པ་ཟད་པ་མཁྱེན་པའི་སྟོབས་ཀྱང་ངོ༌། །མོས་པ་སྣ་ཚོགས་པ་མཁྱེན་པའི་སྟོབས་ནི་ཕག་གདོང་མའོ། །ཀུན་ནས་ཉོན་མོངས་པ་དང༌། རྣམ་པར་
བྱང་བ་མཁྱེན་པའི་སྟོབས་ནི་གཤིན་རྗེ་བརྟན་མའོ། །དབང་པོ་མཆོག་དང་མཆོག་མིན་མཁྱེན་
པའི་སྟོབས་ནི་གཤིན་རྗེ་ཕོ་ཉ་མའོ། །སྔོན་གནས་རྗེས་སུ་དྲན་པ་མཁྱེན་པའི་སྟོབས་ནི་
གཤིན་རྗེ་མཆེ་བ་མའོ། །འཆི་འཕོ་བ་དང་སྐྱེ་བ་མཁྱེན་པའི་སྟོབས་ནི་གཤིན་རྗེ་འཇོམས་
མའོ། །འཁོར་གྱི་ལྷ་ཚོགས་ཐམས་ཅད་ཀྱང༌། དེ་བཞིན་ཉིད་ཀྱི་སྐུ་ལུས་ལ་དེ་ཉིད་ཇི་ལྟ་བ་
བཞིན་དུ་རྟོགས་པའི་ཞལ་གཅིག་གོ །ཐབས་དང་ཤེས་རབ་ཀྱི་ཕྱག་གཉིས་དང་བདེན་པ་
གཉིས་ཀྱི་ཞབས་གཉིས་སོ། །རྣམ་པར་མི་རྟོག་པ་ཉིད་ཀྱི་མི་རོ་ལ་གནས་པའོ། །ཁྱད་པར་དུ་
ཡང་སྒོ་མཚམས་མ་བརྒྱད་སྦོམ་པའི་ལུས་སུ་གནས་པ་ནི་ཆོས་ཐམས་ཅད་ཀྱི་རང་བཞིན་ཁོང་
དུ་ཆུད་པ་མཚོན་ལ། ཆེར་ཁྲོས་པ་ནི་ཁྲོ་མོ་ཉིད་ཀྱི་ཕྱིར་དང༌། མ་མོ་བརྒྱད་དམ་སྲིན་མོ་བརྒྱད་
ཀྱི་གཟུགས་འཛིན་པའི་ཕྱིར་དང༌། གདུག་པ་ཅན་འདུལ་ཞིང་ཕྱོགས་བཅུའི་བགེགས་བསྲུང་

བའི་ཕྱིར་དང༌། སྟོབས་བཅུའི་ཡེ་ཤེས་ཀྱིས་མ་རིག་པ་ཐམས་ཅད་འཇོམས་པའི་ཕྱིར་རོ། །
གཡོན་བརྐྱང་གི་སྟབས་ཀྱིས་བཞུགས་པ་ནི། སྲིད་པ་འཇོམས་པའི་ཕྱིར་དང༌། སྡུག་བསྔལ་
ཟད་པར་བྱེད་པའི་ཕྱིར་རོ། །སྡང་བའི་ཚུལ་གྱིས་སྡང་བ་རྣམས་འཇོམས་པར་མཛད་པའི་
ཕྱིར། སྒོ་མ་བཞི་ལ་སྟག་ལྤགས་ཀྱིས་སྨད་དཀྲིས་པའོ། ཁམས་གསུམ་གྱི་འགྲོ་བའི་ཉོན་
མོངས་འདུལ་བའི་ཕྱིར་དབུ་སྐྲ་དང་མཆན་ཁུང་དང་སྐེད་སྤུ་གཡོ་བའོ། །མ་མོ་བཅུ་གཉིས་
དབུ་སྐྲ་ཕྱེད་གྲོལ་བ་ནི། འཁོར་བའི་འཆིང་བའི་དྲི་མ་ཐམས་ཅད་སྤངས་པ་དང༌། ཕྱེད་
བཅིངས་པ་ནི་སེམས་ཅན་གྱི་དོན་དུ་ཆགས་སྡང་གི་རྣམ་པ་ལྟར་སྟོན་པའོ། །སྐྲ་བརྫེས་པར་
བྱེད་ན་དབྱིངས་ལས་སྐྱེས་པའི་ཡེ་ཤེས་གོང་དུ་འཕེལ་བའོ། །ལྷག་མ་གཙོ་བོ་ཡབ་ཡུམ་གྱི་
དག་པའི་སྐབས་སུ་བཤད་པ་རྣམས་འདིར་སྦྱར་བས་ཤེས་པར་ནུས་ལ། རྣལ་འབྱོར་མ་
བཞིའི་ཕྱག་གི་ཐོད་པའི་ནང་དུ་གནས་པའི་སྲོག་གཟུགས་ལ། བདེ་མཆོག་ཕྱོགས་སུ་དག་པ་
བཤད་པ་མ་མཐོང་ཞིང་མ་ཐོས་མོད། རྒྱུད་གཞན་དང་སྦྱར་ན་གླང་པོ་ཆེ་ནི་ནད། ཅེ་སྤྱང་ནི་
ཉེར་འཚེ། སྐྱེས་པ་ནི་ཡིད་མི་བདེ། བ་གླང་ནི་རྒུད་པ་སྟེ། དེ་རྣམས་བཅོམས་པས་རབ་ཏུ་
བརྟན་པ་དང༌། ཤིན་ཏུ་མྱུར་བ་དང༌། ཤིན་ཏུ་གསལ་བའི་བློ་དང༌། གཞན་དོན་གྱི་ཁུར་ཁྱེར་
བའི་ལྷག་བསམ་རྣམས་ཀྱི་རང་བཞིན་མཚོན་ནམ་སྙམ་པ་ནི་བདག་གི་རྣམ་པར་རྟོག་པའོ། །
གཙོ་བོའི་གནས་ཀྱི་སྣ་ཚོགས་པདྨ་ནི། འཁོར་བར་འཕྲིན་ལས་སྣ་ཚོགས་པ་སྤྱོད་ཀྱང་འཁོར་
བའི་སྐྱོན་གྱིས་མ་གོས་པའོ། །སངས་རྒྱས་ཀྱི་ས་དང་བདེ་བ་ཆེན་པོའི་ས་རྣམ་པར་དག་པའི་
བདེ་ཆེན་འཁོར་ལོའོ། །འགྲོ་བ་རྣམས་ཀྱི་སྡུག་བསྔལ་གཅོད་པའི་ཕྱིར་གྲི་གུག་གི་འཕྲེང་
བས་མཚན་པ་དང༌། ཡོན་ཏན་རྒྱས་པའི་ཕྱིར་མུ་ཁྱུད་སེར་པོ་སྟེ་འདི་ལ་གདམ་ངར་རྡོ་རྗེའི་
འཕྲེང་བ་བྱེད་ཀྱང་དག་པ་གྲི་གུག་དང་འདྲའོ། །དེ་ནི་ཉེ་བའི་འཐུང་སྤྱོད་དོ། །ཆོས་དང་
ལོངས་སྤྱོད་རྫོགས་པ་དང་སྤྲུལ་པའི་སྐུའི་རང་བཞིན་འཁོར་ལོ་གསུམ་མོ། །འཐུང་སྤྱོད་དང༌། 

སྐུ་བཞིའི་མཛད་པ་དང༌། འཕྲིན་ལས་ཀྱི་ངོ་བོ་ནི་དམ་ཚིག་གི་འཁོར་ལོ་སྟེ། རྡོ་རྗེ་ཐིག་ཚུན་
ཆད་དོ། །ཐུགས་འཁོར་གྱི་ཕྱོགས་ཀྱི་རྩིབས་བཞི་ནི་གནས་ཏེ་ས་དང་པོ་རབ་ཏུ་དགའ་བ་
དང༌། མཚམས་ཀྱི་བཞི་ནི་ཉེ་གནས་ཏེ་ས་གཉིས་པ་དྲི་མ་མེད་པ་དང༌། དེ་བཞིན་དུ་སྦྱར་ཏེ་
གསུང་དང༌། སྐུའི་རྩིབས་གཉིས་གཉིས་ས་རེ་རེ་སྟེ་གསུང་གི་རྩིབས་བཞི་ཞིང་ཉེ་ཞིང་ཚནྡྷོ་ཉེ་
བའི་ཚནྡྷོ་སྟེ་གསུམ་པ་འོད་བྱེད་པ། བཞི་པ་འོད་འཕྲོ་བ། དྲུག་པ་མངོན་དུ་གྱུར་པ། ལྔ་པ་
སྦྱང་དཀའ་བ་རྣམས་སོ། །སྐུའི་རྩིབས་བརྒྱད་ནི། འདུ་བ་ཉེ་འདུ་དུར་ཁྲོད་ཉེ་བའི་དུར་ཁྲོད་
དེ། བདུན་པ་རིང་དུ་སོང་བ། བརྒྱད་པ་མི་གཡོ་བ། དགུ་པ་ལེགས་པའི་བློ་གྲོས། བཅུ་པ་ཆོས་
ཀྱི་སྤྲིན་རྣམས་སོ། །ས་བཅུ་ཡོན་ཏན་ཡར་ལྡན་གྱི་དབང་དུ་བྱས་ནས་རབ་དགའ་ལ་སོགས་
པ་ཡང་སངས་རྒྱས་ཀྱི་སར་གནས་ལ། གནས་སོགས་བཅུ་གཉིས་པོ་ཡང་སངས་རྒྱས་ཀྱི་ཡེ་
ཤེས་ལས་ཕྱེ་བ་ཉིད་དོ། །ཐུགས་མི་འགྱུར་བའི་བདེ་བ་དང༌། གསུང་ཆོས་ཀྱི་སྒྲ་དབྱངས་པདྨོ་
ལྟར་རྒྱས་པ་དང༌། སྐུ་འགྲོ་བའི་དོན་སྤྱོད་པ་འཁོར་ལོ་ལྟར་འཁོར་བའི་ཕྱིར། རྡོ་རྗེ་དང༌། པདྨ་
དང༌། འཁོར་ལོའི་རྭ་བ་ལ་སོགས་པའོ། །དབུས་ཨིནྡྲ་ནཱི་ལའི་ས་གཞི་ནི་དོན་དམ་པའི་ཡེ་
ཤེས་ཀྱི་ཁམས་སོ། །འགྲོ་དོན་སྣ་ཚོགས་པར་སྤྱོད་པས་གཞལ་ཡས་ཁང་གི་ཁ་དོག་སྣ་ཚོགས་
པའོ། །གཞལ་ཡས་ཁང་གྲུ་བཞི་པ་ནི་ཆོས་ཐམས་ཅད་མཉམ་པ་ཉིད་དོ། །ཟུར་བཞི་པོ་ནི་
ཚངས་པའི་གནས་པ་བཞིའོ། །སྒོ་བཞི་ནི་རྣམ་པར་ཐར་པ་བཞིའོ། །རྟ་བབས་འདེགས་བྱེད་
ཀྱི་ཀ་བ་བཞི་བཞི་ཕྱོགས་བཞིར་གནས་པ་ནི་ཡང་དག་སྤོང་བ་བཞིའོ། །དྲན་པ་ཉེ་བར་
གཞག་པ་བཞི་ནི་འདོད་སྣམ་བཞིའོ། །རྫུ་འཕྲུལ་གྱི་རྐང་པ་བཞི་ནི་སྒོ་ཁང་བཞིའོ། །བྱང་ཆུབ་
ཀྱི་ལམ་ཡན་ལག་བདུན་གྱི་མེ་ཏོག་ལ་སོགས་པའི་རྒྱན་ཐམས་ཅད་དོ། །དབང་པོ་ལྔ་ནི་རྩིག་
པ་རིམ་པ་ལྔའི་རྩ་བ་སྟེ། དེ་ཉིད་མཐོན་པོར་བརྩིགས་པ་ནི་སྟོབས་ལྔའོ། །འཕགས་པའི་ལམ་
ཡན་ལག་བརྒྱད་ནི་ཀ་བ་བརྒྱད་དེ། སྒོ་གདོང་གི་ངོས་ཀ་བརྒྱད་དང༌། འཁོར་ལོ་བཞིའི་ཐོག་

ཕུབས་འདེགས་བྱེད་ཀྱི་ཀ་བ་རྣམས་ཀྱང་སྟེ། ཀ་བར་མཚུངས་ཤིང་བརྒྱད་ཚན་བརྒྱད་ཚན་དུ་
ཡང་གྲངས་མཚུངས་པའི་ཕྱིར་རོ། །བསྡུ་བའི་དངོས་པོ་བཞི་ནི་རྟ་བབས་བཞིའོ། །བདག་ཏུ་
ལྟ་བ་འཇོམས་པའི་ཕྱིར་སྣ་ཚོགས་རྡོ་རྗེའི་གཞིའོ། །རྣམ་པར་ཤེས་པ་བརྒྱད་རྣམ་པར་དག་པ་
དང༌། སྒྱུ་མ་ལྟ་བུའི་དཔེ་བརྒྱད་ཀྱིས་མཚོན་པའི་ཕྱིར་དུར་ཁྲོད་བརྒྱད་དོ། །རྡོ་རྗེ་ཐེག་པའི་
ཆོས་ཀྱི་འཁོར་ལོ་བསྐོར་བའི་ཕྱིར་རྡོ་རྗེའི་འཕྲེང་བའོ། །ཡེ་ཤེས་ཀྱི་འོད་ཟེར་ཀུན་ཏུ་འབར་
ཞིང་གདུག་པ་ཅན་རྣམས་རིང་དུ་སྐྲོད་པའི་ཕྱིར་འོད་ཟེར་གྱི་ཁོར་ཡུག་གོ །ལྷག་མ་གཞལ་
ཡས་ཁང་དང༌། བསྲུང་བའི་འཁོར་ལོ་དང༌། དུར་ཁྲོད་རྣམ་པར་དག་པ་རྒྱས་པ་ནི། ཕལ་ཆེར་
སྤྱི་དང་མཚུངས་ཤིང༌། གཞན་ལས་རྟོགས་པར་འགྱུར་བས་འདིར་མ་བཀོད་དོ། དེ་དག་ལས་
བྱང་ཕྱོགས་ཀྱི་དག་པ་དྲན་པ་ནི་མེད་མི་རུང་ཡིན་ལ། གཞན་རྣམས་ཇི་ལྟར་འོས་པར་སྦྱར་
བས་ཆོག་གི །ཐམས་ཅད་ཐུན་གཅིག་ལ་བསྒོམ་དགོས་པ་རང་ཡང་མ་ཡིན་ནོ། །ལཱུ་ཡི་པའི་
འགྲེལ་པ་ཇོ་བོ་རྗེས་མཛད་ཟེར་བ་ན། ཆོས་སྐུ་ལས་བྱུང་བར་རྟོགས་པ་དང༌། ལྷར་ཞེན་པ་
འགོག་པ་དང༌། སྒྱུ་མ་དང་སྟོང་པ་དུས་གཅིག་ཏུ་རྟོགས་པ་དང༌། ཐེག་པའི་ཁྱད་པར་བསྟན་
པ་སྟེ། དག་དྲན་གྱི་དགོས་པ་བཞིར་བཤད་ལ། ཁ་ཅིག་ཆོས་སྐུའི་སྟེང་གི་ཞེ་སྡང་ཅན་འདུལ་
བའི་ནུས་པ་དེ་གཞན་སྣང་དུ་གཟུགས་སྐུ་མི་བསྐྱོད་པར་བཞེངས་པ་སོགས་གཞན་རྣམས་
ལའང་རིགས་འགྲེ་སྟེ། དག་དྲན་གྱི་མོས་པ་དེ་ལྟར་བྱེད་དགོས་པར་འདོད་པ་སོགས་ཕྱོགས་
གཅིག་ནས་འགལ་བ་ཆེར་མེད་ཀྱང་དོན་གྱི་གཙོ་བོ་སྟོར་ཞིང་ནུས་པ་ནི་ཤིན་ཏུ་ཆུང་ངོ༌། །
དེས་ན་རང་ལུགས་ནི། དང་པོའི་སངས་རྒྱས་གདོད་ནས་གྲུབ་པའི་ཆོས་ཉིད་ཀྱི་སྟེང་ན། རང་
བཞིན་ལྷུན་གྱིས་གྲུབ་པའི་སངས་རྒྱས་ཀྱི་ཆོས་མཐའ་ཡས་པ་མངའ་བ་ལས། ཡོན་ཏན་གང་
དང་གང་ཞིག་ལྷ་དེ་དང་དེའི་ངོ་བོར་གདོད་ནས་གནས་པ་དེར། རང་གི་བློས་བསྒོམས་པའི་
ལྷ་དེ་ཡང་རྣམ་པར་དག་པར་མོས་དགོས་པ་ཡིན་{ནོ[ན]། དེ་ལྟར་དག་པ་དྲན་པའི་འོག་ཏུ་

ལྷའི་རྣལ་འབྱོར་ལ་སེམས་འཛིན་པའི་ཏིང་ངེ་འཛིན་གྱི་རྣལ་འབྱོར་བསྒོམ་དགོས་པ་ཡིན་ཏེ། 
བརྟན་པ་ཐོབ་ནས་སྒོམ་པ་ནི་དཀའ་བ་མེད་ལ། ལས་དང་པོ་པས་སྒོམ་ཚུལ་ནི། ཁྲིད་ཡིག་ཏུ་
ཤེས་པར་བྱ་དགོས་ཤིང༌། བླ་མའི་ལག་ལེན་ལས་ཀྱང་རྟོགས་དགོས་སོ། །
གཉིས་པ་རྫོགས་རིམ་རྗེས་མཐུན་པ་ཕྲ་ཐིག་གི་རྣལ་འབྱོར་ནི། སྙིང་གི་ནང་སོང་པདྨ་ནི། །
འདབ་མ་བརྒྱད་པ་གེ་སར་བཅས། །དེ་ཡི་ནང་དུ་སོན་པའི་རྩ། མར་མེ་ལྟ་བུའི་རང་བཞིན་
ཏེ། །ཆུ་ཤིང་གི་ནི་མེ་ཏོག་བཞིན། །འཕྱང་ཞིང་ཁ་ནི་འོག་ཏུའོ། །དེ་ཡི་ནང་སོང་དཔའ་བོ་ནི། །
ཡུངས་དཀར་སྦོམ་ཕྲའི་ཚད་ཙམ་སྟེ། །གཞོམ་མེད་ཧཱུཾ་སྟེ་ས་བོན་ནི། །བ་མོ་ལྟ་བུར་འཛག་པ་
ཉིད། །ལུས་ཅན་རྣམས་ཀྱི་སྙིང་དགའ་བ། །དེ་དཔྱིད་ཅེས་པ་རྣམ་པར་བཤད། །མེ་ནི་ཆེན་
པོའི་གཟུགས་ཀྱིས་ནི། །ཕག་མོ་ཐིག་ལེ་དུ་ནི་བརྗོད། །ལས་ཀྱི་རླུང་གི་བསྐུལ་བ་ཡིས། །ལྟེ་
བའི་དཀྱིལ་འཁོར་དུ་ནི་འབར། །དཔྱིད་ཐོབ་པས་ནི་མཉེས་གྱུར་ནས། །སྙོམས་པར་འཇུག་
པ་རྣམ་པར་གནས། །འདི་ནི་ཧེ་རུ་ཀ་དཔལ་དཔའ། དཔྱིད་ཀྱི་ཐིག་ལེར་བརྗོད་པའོ། །སྟོང་
པ་ཉིད་ཀྱི་ཚུལ་འཛིན་མ། །རྒྱུ་དང་མི་རྒྱུ་ཡང་དག་གནས། །སྐུ་གསུང་ཐུགས་ཀྱི་དབྱེ་བ་ཡིས། །
སྒོ་ནི་རྣམ་པ་གསུམ་འབྱུང་བར། །འབྱུང་བ་འདི་ནི་འཇུག་པ་སྟེ། །འདི་ནི་ཐམས་ཅད་ལུས་
ལ་གནས། །ལྟ་བར་ཨ་ཡི་ཚུལ་གྱིས་ནི། །ཐུང་ངུ་རུ་ནི་ཡོངས་སུ་གྲགས། །སྙིང་ལ་ཧཱུཾ་གི་ཡི་གེ་
ནི། །རིང་པོ་ཚད་གཉིས་དག་ཏུ་གནས། །མགྲིན་པར་ཨོཾ་གྱི་གཟུགས་ཀྱིས་ནི། །ཤིན་ཏུ་རིང་
པོ་ཚད་གསུམ་པ། །དཔྲལ་བའི་ཧཾ་ཞེས་བྱ་བ་ནི། །མི་ཤིགས་པ་ཡི་ཐིག་ལེའོ། །འཁོར་ལོ་
བཞི་ཡི་དབྱེ་བ་ཡིས། །ས་སོགས་འབྱུང་བ་བཞི་དག་དང༌། །ཐུན་བཞིར་བྱིན་གྱིས་བརླབས་
པ་ཡིས། །སྐད་ཅིག་བཞི་ནི་འབྱུང་བ་དང༌། །དགའ་བ་བཞི་ཡི་རང་བཞིན་གྱིས། །སྦྱོར་བ་
བཞི་ནི་སྔོན་དུའོ། །མཆོག་ཏུ་དགའ་བའི་མཚན་ཉིད་ཀྱི། །བྱ་དང་བྱེད་པའི་དངོས་པོ་ཡི། །རྡོ་
རྗེ་སེམས་དཔའི་ཚུལ་གྱིས་ནི། །འདིར་ནི་ཇི་ལྟར་བདེ་བར་རོལ། །པདྨ་འདབ་མ་བཞི་པོ་

ཡང༌། །ཕྱོགས་བཞིར་རྣམ་པར་གནས་པ་ནི། །འབྱུང་བ་བཞི་ཡི་རྩ་ཡིན་ཏེ། །མར་མེ་ལྟ་བུའི་
རང་བཞིན་ནོ། །མཚམས་སུ་རྣམ་པར་གནས་པའི་ཚེ། །དེ་ནི་ནང་སོར་བཞི་པོ་ཡང༌། །དེ་
ནས་བདུད་རྩི་ལྔ་འབབ་པ། །དེ་ཉིད་རང་བཞིན་མེད་ཚུལ་གྱིས། །འདིར་ནི་མཆོད་པའི་ཚུལ་
གནས་པས། །མཆོད་པ་བཞི་རུ་ཡང་དག་བཤད། །ལུས་ཀྱི་སྙིང་གི་ནང་ན་ནི། །རྩ་རྣམས་
བརྒྱད་ནི་རྣམ་པར་གནས། །གཞན་ཡང་སྐུ་གསུང་ཐུགས་དབྱེ་བས། །ཉི་ཤུ་རྩ་བཞི་ཡང་དག་
བཤད། །གནས་སོགས་དབྱེ་བ་ལ་བརྟེན་ཏེ། །གནས་དང་གནས་ལ་རྣམ་པར་གནས། ལྷུང་
བྱེད་ལ་སོགས་རྣམ་དག་པ། ཁྭ་གདོང་ལ་སོགས་སྔར་ཇི་བཞིན། །ཞེས་བཅོམ་ལྡན་འདས་
རྡོ་རྗེ་ཅན་གྱིས་རྒྱས་བཏབ་པའི་ཕྱིར་གསུངས་སོ། །ཞེས་པ་སྟེ། དེ་ལ་དང་པོ་དཔྱིད་ཀྱི་ཐིག་
ལེ་ངོས་གཟུང་བ་ནི། སྙིང་ག་ཆོས་ཀྱི་འཁོར་ལོའི་ནང་དུ་སོང་བ་སྟེ། དབུས་སུ་གནས་པའི་
རྩ་པདྨ་འདབ་བརྒྱད་ལྟ་བུ་གེ་སར་ལྟེ་བ་དང་བཅས་པ་སྟེ། དེའི་ལྟེ་བ་ནི་དབུ་མའི་ཆ་ཤས་
ཡིན་ལ་དབུ་མ་དེའི་ནང་དུ་སོན་པའི་རྩ་མར་མེ་ལྟ་བུར་རང་འོད་འཕྲོ་བའི་རང་བཞིན་ཏེ། 
དབྱིབས་ནི་ཆུ་ཤིང་གི་མེ་ཏོག་ལྟར་འཕྱང་ཞིང་ཁ་འོག་ཏུ་ལྟ་བ། རྩ་བ་ན་འདབ་བརྒྱད་ཀྱི་རྣམ་
པ་ཐུང་ངུ་དང༌། དབུས་ཀྱི་ཟེའུ་འབྲུ་ཟངས་དུང་ཁ་ཐུར་དུ་བསྟན་པ་ལྟ་བུ་མཐེ་བོའི་ལྟོ་གང་
གི་དཀྱུས་ཙམ་པ། དེ་ཡི་ནང་དུ་སོན་པའི་དཔའ་བོ་སྟེ། དཔལ་ཧེ་རུ་ཀའི་བྱིན་རླབས་འཇུག་
པའི་གཞི་བྱང་ཆུབ་ཀྱི་སེམས་དཔྱིད་ཅེས་བྱ་བ། ངོ་བོ་ཁུ་ཁྲག་འདྲེས་པ་ལ་དཀར་པོས་དབང་
བསྒྱུར་བ། རླུང་དྲོད་ཀྱི་རང་བཞིན་ཅན་གྱིས་ཁྱབ་པའི་ཁམས་ཡུངས་ཀར་སྦོམ་པོའི་ཚད་ཙམ་
སྟེ། འཁོར་འདས་ཀུན་གྱི་སྣང་བ་འཆར་བའི་ནུས་པ་ཅན། གསོན་པོའི་ཚེ་ན་གནས་གཞན་དུ་
འཕོ་འཇུག་མི་བྱེད་པ་དང༌། ཐིག་ལེ་དེའི་བག་ཆགས་སྒྲིབ་པ་སྤོང་བར་དཀའ་བས་གཞོམ་དུ་
མེད་པ། ཧཱུཾ་གི་ས་བོན་གྱིས་མཚོན་པར་བྱས་པ་དེ་ནི་ཁ་བའམ་བ་མོ་ལྟ་བུའི་མདོག་ཅན་ཐིག་
ལེ་གཞན་རྣམས་དེ་ལས་སྤྲོ་བར་བྱ་བའི་ཕྱིར་འཛག་པའི་ངང་ཚུལ་ཅན་ཉིད་དེ། ལུས་ཅན་

རྣམས་ཀྱི་སྙིང་དགའ་བར་བྱེད་པས་ན་དེ་ནི་དཔྱིད་ཅེས་བྱ་བར་རྣམ་པར་བཤད་དེ། དགའ་བ་
དང༌། བདེ་བ་དང༌། ཚིམ་པ་དང༌། བཀྲག་མདངས་དང༌། སྟོབས་དང༌། ནུས་པ་དང༌། ལྡང་
བ་ཡང་བ་དང༌། ཟོ་མདོག་བདེ་བ་ཐམས་ཅད་ནི་འདིས་བྱེད་ལ། དཔྱིད་ཀའི་དུས་སུ་ནི་རྩ་
དང་ཤིང་དང་སྨན་རྣམས་ཁ་འབུས་པས་སྐྱེ་བོ་རྣམས་དགའ་བར་འགྱུར་བ་དང་འདྲའོ། །མེ་
ཆེན་པོ་ཁོར་ཡུག་རྟ་གདོང་གི་མེས་རྒྱ་མཚོ་ཆེན་པོ་སྐེམ་པར་བྱེད། སྨིན་ཞིང་སྐ་བར་བྱེད་པ་
དེ་བཞིན་དུ་ལྟེ་བའི་དམར་ཆ་ཡང་ལུས་ཀྱི་ཁམས་རྣམས་ཟ་བར་བྱེད་པ་སྟེ། ལམ་དུ་མ་བྱས་
ན་རྒས་པ་དང་འཆི་བར་བྱེད་ལ། ལམ་དུ་བྱས་ན་ཡེ་ཤེས་ཀྱི་སྣང་བ་སྐྱེད་ཅིང༌། སྙིགས་མ་
མཐའ་དག་སྲེག་པར་བྱེད་པས། མེ་དེ་དང་འདྲ་བའི་གཟུགས་ཅན་ཏེ། ལྟེ་བའི་ཨཾ་ཡིག་ནི་རྡོ་
རྗེ་ཕག་མོའི་བྱིན་རླབས་འཇུག་པའི་གཞི་འདི་ལ་ཐིག་ལེ་ཞེས་བྱ་སྟེ། ཁམས་དྭངས་སྙིགས་
འབྱེད་པ་དང༌། དྭངས་མ་ཁྱབ་པར་བྱེད་པ་དང༌། བདེ་བ་སྐུལ་བྱེད་ཡིན་པའི་ཕྱིར་རོ། །དེ་ཙམ་
གྱིས་ནི་ལུས་ལ་ཇི་ཙམ་གནས་པའི་དཔྱིད་ཐིག་གཉིས་ཀྱི་རང་བཞིན་ངོས་གཟུང་བ་ཡིན་ལ། 
བསྒོམ་པའི་སྟོབས་ལས་ལྟེ་བ་དང༌། གསང་བའི་བར་གྱི་རྩ་དབུ་མ་སྦུབས་སྟོང་དུ་རྒྱས་པར་
འགྱུར་ཞིང༌། དེར་བདེ་བ་བསྐུལ་ནུས་པའི་ལས་ཀྱི་རླུང་གསར་དུ་སྐྱེ་སྟེ། དེས་དབུ་མའི་མས་
སྣའི་ཚངས་པའི་མེ་སྦར། མེ་རླུང་ལྷན་ཅིག་འདྲེས་པས་ལྟེ་བའི་དཀྱིལ་འཁོར་དུ་ནི་ཨཾ་ཡིག་
འབར་བར་བྱེད་ཅིང༌། ལྟེ་བའི་ཕག་མོ་ཡང་དཀར་དམར་གཉིས་ཀར་འདྲེས་པ་ཡིན་པ་ལས། 
དམར་ཆ་གཙོ་ཆེ་ཞིང་དེས་དབང་བསྒྱུར་བ་ཡིན་ལ། དེ་ཉིད་རིམ་གྱིས་འབར་བ་ལས། སྤྱི་བོ་
དང་མགྲིན་པའི་འཁོར་ལོ་གཉིས་ཀྱི་ཐིག་ལེ་ཡང་ཞུ་བ་སྙིང་གར་འདྲེས་ཤིང༌། སྙིང་གའི་ཐིག་
ལེ་དཔྱིད་དེ་ཞུ་བ་ལྟེ་བའི་མེས་ཐོབ་ཅིང་ཕྲད་པའི་བདེ་བ་དམ་པས་ཡིད་མཉེས་པར་གྱུར་
ཞིང༌། དཔྱིད་དང་ཐིག་ལེ་གཉིས་པོ་མཉམ་པར་འདྲེས་ཤིང་སྙོམས་པར་འཇུག་པས་གནས་
པ་འདི་ནི། ལྷན་ཅིག་སྐྱེས་པའི་ཡེ་ཤེས་དཔལ་ཧེ་རུ་ཀ་ཉོན་མོངས་པ་འཇོམས་པའི་དཔའ་བོ་

དཔྱིད་ཀྱང་ཡིན་ལ་ཕག་མོ་ཡང་ཡིན་པས་དཔྱིད་ཀྱི་ཐིག་ལེ་སྟེ། དབྱེར་མེད་པར་བརྗོད་པའོ། །
འདིར་སྟོང་པ་ཉིད་ཀྱི་ཚུལ་འཛིན་མ། ཞེས་པ་ནི། རྒྱུད་དང་དཔྱིད་ཐིག་གི་གཞུང་ལས། རྣལ་
འབྱོར་མ་ཡི་གཟུགས་བརྟེན་ནས། ཞེས་འབྱུང་ཞིང༌། དེ་ལྟར་ན་རྣལ་འབྱོར་མ་རྩ་ལ་ཁྱབ་
ནས་རྒྱུ་བ་རླུང་དང༌། མི་རྒྱུ་བ་ཁམས་ལ་ཡང་ལྷན་སྐྱེས་དེས་ཁྱབ་པའི་དོན་ཡིན་ཡང༌། འདིར་
བཤད་པའི་འགྱུར་ལྟར་ན་བདེ་སྟོང་གི་ཉམས་མྱོང་དེས་གནས་ལུགས་སྟོང་པ་ཉིད་ཀྱི་ཚུལ་
རྟོགས་པར་འགྱུར་ཞིང༌། རྒྱུ་བ་སྣོད་དང་མི་རྒྱུ་བ་བཅུད་ཀྱི་སྣང་བ་ཤར་བ་ཐམས་ཅད་ལྷན་
ཅིག་སྐྱེས་པའི་ཡེ་ཤེས་དེའི་རྒྱས་ཐེབས་པས་ཡང་དག་པར་གནས་སོ། །ཞེས་པ་ཡིན་པས། 
རྭ་འགྱུར་ལས། སྟོང་པ་ཉིད་ཀྱི་ཚུལ་བླངས་ནས། །ཞེས་འབྱུང་བ་གོ་བདེའོ། །དེ་དག་ནི་ལམ་
ཉམས་སུ་བླངས་པའི་དཔྱིད་ཐིག་ཁ་སྦྱོར་གྱི་ཡེ་ཤེས་བསྟན་པའོ། །རླུང་ནང་དུ་འོང་བ་སྐུ་དང་
རྐྱང་མ་སྦྱོར། ཕྱིར་འགྲོ་བ་གསུང་དང་རོ་མ་སྦྱོར། རླུང་གནས་པ་འདི་ནི་ཐམས་ཅད་ཀྱི་ལུས་
ནང་དུ་གནས་པ་ཐུགས་ཀྱི་བཟླས་པ་སྟེ་རྩ་དབུ་མ་དང་སྦྱོར་བའོ། །གཞི་འཁོར་བའི་དུས་སུ་
དེ་ལྟར་གནས་ལ། ལམ་སྒོམས་པ་ན་རོ་རྐྱང་གཉིས་ཀྱང་དབུ་མས་དབང་བྱེད། རྩ་གསུམ་གྱི་
སྒོ་ནི་རྣམ་པ་གསུམ་ནས་སྐུ་གསུང་ཐུགས་ཀྱི་དབྱེ་བས་འབྱུང་ངོ༌། །གཞུང་འདི་འཆད་པ་པོ་
ཕལ་ཆེར་ཞིག་སྐུའི་སྒོ་དགུ། གསུང་གི་སྒོ་བཞི། ཐུགས་ཀྱི་སྒོ་གཉིས་དབྱེ་བར་འཆད་པ་ནི། 
གཞུང་འདི་ཁོ་ན་འཆད་པ་ན་འགྲིག་ཏུ་རུང་བ་ལྟར་སྣང་ཡང༌། དཔྱིད་ཐིག་གི་གཞུང་འཆད་
པའི་ཚེ་ཟློས་སྐྱོན་འབྱུང་བས་མི་ལེགས་སོ། །དེ་ནི་ལྷན་ཅིག་སྐྱེས་པའི་ཡེ་ཤེས་དེ་སྐྱེས་པ་ན། 
རླུང་ཐམས་ཅད་རྡོ་རྗེའི་བཟླས་པར་འགྱུར་བའི་ཕན་ཡོན་བསྟན་པ་ཡིན་ནོ། །ལྟེ་བར་གནས་
པའི་ཡི་གེ་ཨ་ཐུང་གི་ཚུལ་ལམ་གཟུགས་ཏེ་རྣམ་པ་ནི། ཚད་གཅིག་པ་ཡིན་པས་ཐུང་ངུ་རུ་ནི་
ཡོངས་སུ་གྲགས་པ་དང༌། སྙིང་གའི་འཁོར་ལོའི་དབུས་ཀྱི་ཧཱུཾ་གི་ཡི་གེ་ནི། ཧ་དང་ཨུ་གཉིས་
འདུས་ཤིང་རིང་པོ་ཡིན་པས་ཚད་གཉིས་པ་དང༌། མགྲིན་པའི་འཁོར་ལོར་གནས་པའི་ཨོཾ་

གྱི་གཟུགས་ཀྱིས་ནི། ཨ་ཨུ་མ་གསུམ་འདུས་པ་དང་ཤིན་ཏུ་རིང་པོ་པླུ་ཏ་ཅན་ཡིན་པས་ཚད་
གསུམ་པ་དང༌། དཔྲལ་བར་ཧཾ་ཞེས་བྱ་བའི་ཡི་གེ་ནི་ཐིག་ལེ་ཀླད་སྐོར་དང༌། མི་ཤིགས་པ་
ཚེག་དྲག་སྟེ་ཟླ་ཚེས་དང་ཧ་ཡིག་དང་ན་ད་སྟེ་བཞི་པོ་དེ་འདྲེས་པས་ཤིན་ཏུ་ཆེས་རིང་པོ་ཚད་
བཞི་པ་སྟེ། འདིར་{སྐུ་[སྒྲ་]དང་ཐིག་ལེ་མི་ཤིགས་པའོ། །ཞེས་འབྱུང་བ་ལྟར་བཤད་དགོས་
སོ། །དེ་ཡང་གཞི་དུས་ན་ལྟེ་བའི་རླུང་དབྱངས་ཀྱི་རང་བཞིན་ཅན་གྱེན་དུ་འོངས་པས་སྙིང་
གར་རིང་པོ་དང༌། མགྲིན་པ་ཤིན་ཏུ་རིང་པོ་དང༌། དཔྲལ་བ་སྟེ་སྤྱི་བོའི་འཁོར་ལོ་རུ་ཆེས་
རིང་པོར་འགྱུར་ཞིང༌། དེ་རྣམས་སྡོམས་པས་ངག་གི་བརྗོད་པ་སྣ་ཚོགས་འབྱུང་ལ། ཐིག་
ལེའི་དབང་དུ་བྱས་ན་སྤྱི་བོར་ཆ་བཞི། མགྲིན་པ་ཆ་གསུམ། སྙིང་གར་ཆ་གཉིས། ལྟེ་བར་ཆ་
གཅིག་སྟེ། གཞི་དུས་ལ་གཏུམ་མོའི་མེ་དང་ཐག་ཉེ་སར་དཀར་ཆ་བསྐམས་པའི་ཚུལ་ཡིན་ལ། 
དེ་ཉིད་ལམ་དུ་བྱས་ན་ཕུན་ཚུན་གཅིག་གིས་གཅིག་གྲོགས་བྱས་ཏེ་འཕེལ་བར་འགྱུར་རོ། །དེ་
བཞིན་དུ་རྩ་འཁོར་ལོ་བཞི་པོ་སོ་སོའི་དབྱེ་བ་ལས། ས་ལ་སོགས་པ་འབྱུང་བ་ཆེན་པོ་བཞིའི་
ཐིག་ལེ་དང༌། ཐུན་ཚོད་བཞིར་བྱིན་གྱིས་རླབས་པ་སྟེ་རྟག་ཏུ་འབྱུང་བའི་འབྱུང་བ་བཞིའི་
རླུང་རྒྱུ་བ་རྣམས་དང༌། སྐད་ཅིག་མ་བཞི་དང༌། དགའ་བ་བཞི་དང༌། རྣལ་འབྱོར་བཞི་རྣམས་
འབྱུང་ངོ༌། །དེ་ཡང་ལྟེ་བར་ས། སྙིང་གར་ཆུ། མགྲིན་པར་མེ། སྤྱི་བོར་རླུང་སྟེ་འབྱུང་བའི་ཐིག་
ལེ་གནས་ཤིང་རླུང་རྣམས་རྒྱུ་ལ། ཐུན་བཞིར་ལྟེ་བ་ནས་དབྱུ་གུ་དྲུག་ཅུ་རྩ་བཞི་དང༌། སྙིང་ག་
ནས་ཐུན་ཚད་བརྒྱད་དང༌། མགྲིན་པ་ནས་འཕོ་བ་བཅུ་དྲུག་དང༌། སྤྱི་བོ་ནས་ཆུ་ཚོད་སུམ་ཅུ་
སོ་གཉིས་ཀྱི་རླུང་རྣམས་འབབ་བོ། །དེ་བཞིན་དུ་སྐད་ཅིག་མ་བཞི་འབྱུང་བ་ནི་ལྟེ་བར་རྣམ་
པ་སྣ་ཚོགས་པའི་སྐད་ཅིག་མ། སྙིང་གར་རྣམ་པར་སྨིན་པའི་སྐད་ཅིག་མ། མགྲིན་པར་རྣམ་
པར་ཉེད་པའི་སྐད་ཅིག་མ། སྤྱི་བོར་མཚན་ཉིད་དང་བྲལ་བའི་སྐད་ཅིག་མའོ། །དགའ་བ་
བཞི་ནི། ལྟེ་བར་དགའ་བ། སྙིང་གར་མཆོག་དགའ། མགྲིན་པར་དགའ་བྲལ། སྤྱི་བོར་ལྷན་

སྐྱེས་སོ། །དེ་ཡང་སེམས་དོན་དམ་གྱི་རང་བཞིན་བདེ་བ་དང་ཀུན་རྫོབ་མཚན་ཉིད་བདེ་བ་
དེ་ཡང་དགའ་བ་བཞི་བོ་དེའི་རང་བཞིན་ཏེ་ཚུལ་ལམ་གཟུགས་ཀྱིས་འཁོར་ལོ་བཞིར་གནས་
ལ། ལྟེ་བར་རྣལ་འབྱོར། སྙིང་གར་རྗེས་སུ་རྣལ་འབྱོར། མགྲིན་པར་ཤིན་ཏུ་རྣལ་འབྱོར་སྤྱི་
བོར་རྣལ་འབྱོར་ཆེན་པོའོ། །མངོན་དུ་ཞེས་པ་ནི་འགྱུར་གཞན་ལས་{གཞལ་[གཞོལ་]བ་
ཡིན་ཞེས་ཀྱང་འབྱུང་སྟེ། འཁོར་ལོ་བཞིར་སྦྱོར་བ་བཞི་མངོན་དུ་འགྱུར་བའམ་སྒོམ་པའི་དོན་
ནོ། །དགའ་བའི་མཆོག་ལྷན་སྐྱེས་ཀྱི་ངོ་བོའམ་མཚན་ཉིད་དུ་བྱ་བ་འབྲས་བུའི་ཡོན་ཏན་དང༌། 
བྱེད་པ་ལམ་དང་གཞིའི་དངོས་པོ་རྣམས་འདྲེས་པར་འགྱུར་བ་ཡིན་ཏེ། དཔལ་རྡོ་རྗེ་སེམས་
དཔའ་བདེ་སྟོང་ཟུང་འཇུག་གི་ཡེ་ཤེས་ཀྱི་རང་བཞིན་གྱིས་ནི་ཇི་ལྟར་བདེ་བ་འབད་རྩོལ་མེད་
པར་རོལ་བར་བྱེད་དོ། །
རྩ་འཁོར་ལོ་བཞི་ལ་བཞི་ཚན་གྱི་ཆོས་དེ་དག་རང་བཞིན་གྱི་ཚུལ་གྱིས་འཇུག་པས། 
ལམ་བསྒོམས་པའི་ཚེ་རང་བཞིན་དང་མཚུངས་པར་དེ་དག་རྣམ་པར་དག་པའི་ཡེ་ཤེས་ཐོབ་
པ་གསང་རིམ་འབྲས་བུ་སྤྱོད་པ་དང་བཅས་པ་གསལ་བར་བསྟན་པ་ཡིན་ནོ། །རྩ་དཔྱིད་ཀྱི་
རྒྱལ་པོའི་ཕྱོགས་བཞིར་སྙིང་གའི་པདྨའི་འདབ་མ་བཞི་པོ་ཡང་རྣམ་པར་གནས་པ་ནི། འབྱུང་
བ་བཞིའི་རྩ་ཡིན་ཏེ་མར་མེ་ལྟ་བུར་རབ་ཏུ་གསལ་བའི་རང་བཞིན་ཅན་ནོ། །དེ་ཡང་ཤར་དུ་
སུམ་སྐོར་མ་ཆུ་རླུང་རྒྱུ་བ་དང༌། བྱང་དུ་འདོད་མ་རླུང་གི་རླུང་རྒྱུ་བ་དང༌། ནུབ་ཏུ་ཁྱིམ་མ་མེ་
རླུང་རྒྱུ་བ་དང༌། ལྷོར་གཏུམ་མོ་ས་རླུང་རྒྱུ་བ་རྣམས་སོ། །མཚམས་སུ་རྣམ་པར་གནས་པའི་
རྩ་བཞི་པོ་ཡང་མདོར་བསྡུས་པའི་ཚེ། མཚམས་ཀྱི་བཞི་པོ་དེ་ནི་ཕྱོགས་ཀྱི་བཞིའི་ནང་དུ་
སོང་བ་སྟེ། དེ་དག་ཏུ་བསྡུས་པས་ཆོག་པའི་གནས་སྐབས་ནི། དཔེར་ན་རྩ་སུམ་ཅུ་རྩ་གཉིས་
ཀྱི་རྣམ་གཞག་བྱེད་པའི་སྐབས་བཞིན་ཏེ། ཤར་ལྷོའི་རྩ་སུམ་སྐོར་མ་ལས་སྐྱེས་པ་སོགས་
ཡིན་ནོ། །དེ་དག་གི་ནང་ནས་བདུད་རྩི་རྣམ་པ་ལྔའི་དྭངས་མ་འབབ་ཅིང༌། བསྐྱེད་རིམ་གྱི་

སྐབས་འདིར་ནི། ཐོད་པ་བདུད་རྩིས་གང་བ་མཆོད་པའི་ཚུལ་དུ་གནས་པ་བསྒོམ་ལ། ལུས་
ཀྱི་གནས་ཐབས་ལ་ཡང་ཕུང་ཁམས་ཐམས་ཅད་ལ་བདེ་བས་མཆོད་པ་བྱས་པ་བཞིན་དུ་
ཚིམ་པར་བྱེད་པ་ཡང་དག་པ་ཡིན་པར་བཤད་དོ། །དེ་ཉིད་རང་བཞིན་མེད་ཚུལ་གྱི་ཞེས་པ་
ནི། དཔྱིད་ཐིག་ལས། དངོས་པོ་དེ་ཡི་རང་བཞིན་གྱིས། །ཞེས་འབྱུང་བ་དང་འགྱུར་ཁྱད་ཡིན་
ཞིང༌། དེའི་འགྱུར་ལྟར་བཤད་ན་བདེ་ཡང༌། འདི་ཉིད་ཀྱི་དབང་དུ་བྱས་ན། མཚམས་ཀྱི་རྩ་
བཞི་པོ་དེ་ལམ་དུ་བྱས་པས། དང་པོ་དེ་ཁོ་ན་ཉིད་བདེ་བ་དང༌། དེ་རྗེས་རང་བཞིན་མེད་པ་
སྟོང་ཉིད་རྟོགས་པའི་ཚུལ་གྱིས་ཡེ་ཤེས་མཆོག་སྐྱེ་བར་འགྱུར་ཞེས་པའོ། །དེ་ལྟར་ན་ལུས་
ཅན་རྣམས་ཀྱི་སྙིང་ག་ཆོས་ཀྱི་འཁོར་ལོའི་ནང་ན་ནི་འབྱུང་བ་བཞི་དང་མཆོད་པ་བཞིའི་རྩ་
རྣམས་བརྒྱད་ནི་རྣམ་པར་གནས་སོ། །ཡང་འདི་ལ་རྩ་རྣམས་ལྔ་ནི་རྣམ་པར་གནས་ཞེས་པའི་
འགྱུར་ལྟར་ན། མཚམས་ཀྱི་རྣམས་ལོགས་སུ་མི་བགྲོད་པར་སྙིང་ཁའི་དཔྱིད་དང་ཕྱོགས་ཀྱི་
བཞི་ཡིན་ཏེ། རྩ་སུམ་ཅུ་རྩ་བདུན་ལ་ཡང་འདི་ལྟར་བགྲོང་དགོས་སོ། གཞན་ཡང་རྟགས་
སོགས་ལ་གནས་པ་ཤིན་ཏུ་གཟུགས་ཅན་མ་ལ་སོགས་པ་སྐུའི་རྩ་བརྒྱད་དང༌། མཆན་ཁུང་
སོགས་ལ་གནས་པ་སྐྱོན་མ་ལ་སོགས་པ་གསུང་གི་རྩ་བརྒྱད་དང༌། སྤྱི་བོ་སོགས་ལ་གནས་
པ་མི་ཕྱེད་མ་ལ་སོགས་པ་ཐུགས་ཀྱི་རྩ་བརྒྱད་ཀྱི་དབྱེ་བས། རྩ་ཉི་ཤུ་རྩ་བཞིར་ཡང་དག་
པར་བཤད་ལ། མི་ཕྱེད་མ་སོགས་བཞི་གནས་དང་སྦྱར་བ་སོགས་གནས་ཉེ་གནས། ཞིང་
ཉེ་ཞིང༌། ཚནྡྷོ་ཉེ་བའི་ཚནྡྷོ། འདུ་བ་ཉེ་འདུ། དུར་ཁྲོད་ཉེ་བའི་དུར་ཁྲོད་རྣམས་ཀྱི་དབྱེ་བ་ལ་
བརྟེན་ནས། གནས་ཆེན་དང་གནས་ཆེན་ཞེས་མང་ཚིག་སྦྱར་བ་སྟེ། ཡུལ་ཉི་ཤུ་རྩ་བཞི་ལ། 
རྩ་ཉེར་བཞི་དེ་རྣམས་ངོ་བོ་ཉིད་ཀྱི་རྣམ་པར་གནས་པའོ། །དེ་ལྟར་ན་ཉི་ཤུ་རྩ་བཞིའི་སྟེང་དུ་
ལྟུང་བྱེད་མ་དང༌། སོགས་ཁོངས་ནས་གསོད་བྱེད་མ་དང་འགུགས་བྱེད་མ་དང༌། གར་དབང་
མ་དང༌། པདྨ་དྲ་བ་ཅན་མ་རྣམས་ཏེ་མཁའ་འགྲོ་མ་ལཱ་མ་དུམ་སྐྱེས་མ་གཟུགས་ཅན་མ་རྡོ་རྗེ་

ཕག་མོ་རྣམས་སོ། །དེ་རྣམས་རྣམ་པར་དག་པ་སྙིང་གའི་རྩ་ལྔ་པོ་སྟེ། དེ་དག་བསྣན་པས་ཉི་
ཤུ་རྩ་དགུ་ཡིན་ལ། ཁྭ་གདོང་མ་ལ་སོགས་པ་སྔར་ཕྱི་དཀྱིལ་གྱི་སྐབས་སུ། དཀྱིལ་འཁོར་
གྱི་སྒོ་མཚམས་ལ་འགོད་ཅིང༌། དུར་ཁྲོད་ཆེན་པོ་བརྒྱད་དུ་ཀུན་ཏུ་སྤྱོད་པར་བཤད་པ་བཞིན་
དུ་ལུས་ཀྱི་ཡང་བུ་ག་བརྒྱད་ལ་གནས་པའི་རྩ་བརྒྱད་ཡིན་ཏེ། དེ་ལྟར་སྔར་གྱི་རྩ་ཉེར་དགུའི་
སྟེང་དུ་བུ་ག་བརྒྱད་ཀྱི་རྩ་བསྣན་པས་རྩ་སུམ་ཅུ་རྩ་བདུན་ནོ། །འདིར་རོ་རྐྱང་དབུ་མ་བདུད་
བྲལ་མ་བཞི་ནི་རྡོ་རྗེ་ཕག་མོའི་ངོ་བོར་གཅིག་ཏུ་སྡོམས་ཤིང༌། དཔྱིད་ཀྱི་རྩ་དཔལ་ཧེ་རུ་ཀའི་
རྗེས་སུ་འབྲང་བ་ཡིན་པས་ལོགས་སུ་མི་འདྲེན་ལ། ཀུན་གྱི་ཁྱབ་བྱེད་དུ་བྱེད་པའི་ལུགས་ནི་
ཡོད་དོ། སྙིང་གི་ནང་སོན་ཞེས་པ་ནས་བརྩམས་ཏེ། གནས་དང་གནས་ལ་རྣམ་པར་གནས། 
ཞེས་བཅོམ་ལྡན་འདས་རྡོ་རྗེ་ཅན་གྱི་དཀྱིལ་འཁོར་གྱི་ལྷ་ལ་བདེ་སྟོང་གིས་རྒྱས་བཏབ་པའི་
ཕྱིར་དང༌། ནང་གི་རྩ་ཁམས་རྣམས་ལ་ལྷ་དྲུག་ཅུ་རྩ་གཉིས་ཀྱིས་རྒྱས་བཏབ་པའི་ཕྱིར། ཁ་
སྦྱོར་ལ་སོགས་པའི་རྒྱུད་དུ་གསུངས་སོ། །དེ་ལ་སྐུ་གསུང་ཐུགས་གྱི་དབྱེ་བ་ཡི། ཞེས་པ་མན་
ཆད་གཞུང་འདིར་འཕྲོས་དོན་དུ་བཤད་པ་ཡིན་ཏེ། རྩ་རླུང་ཐིག་ལེ་སྤྱི་ལྡོག་ནས་མདོ་ཙམ་
གཏན་ལ་འབེབས་པ་དང༌། ས་ལམ་གྱི་ཡོན་ཏན་རྣམས་དང་འབྲེལ་བརྩི་ཚུལ་ཅུང་ཟད་ཙམ་
བཤད་པ་ཡིན་ནོ། །དེ་ཡན་ཆད་ཀྱི་ཚིག་ལ་དཔྱིད་ཐིག་གི་གཞུང་ལྟར་ན། སྙིང་གའི་ནང་སོན་
སོགས་དཔྱིད་ཐིག་ལུས་ཀྱི་གནས་ཚུལ་གཏན་ལ་འབེབས་པ་དང༌། ལས་ཀྱི་རླུང་གི་ཞེས་པ་
ནས་ཡང་དག་གནས་ཀྱི་བར་ལམ་སྒོམས་པའི་མཐུ་ལས་དངོས་སུ་གཏུམ་མོ་འབར་ཞིང༌། 
ཐིག་ལེ་ཞུ་བའི་བདེ་དྲོད་དཔྱིད་ཐིག་ཁ་སྦྱོར་དུ་འབྱུང་བའི་ཡེ་ཤེས་རྫོགས་རིམ་དངོས་དེ་སྟོན་
པ་ལ་སྦྱོར་ཞིང༌། འདིར་ནི་དེ་གཉིས་ཀར་སྡོམས་ནས་གཞི་ལམ་དེ་དག་དང་རྣམ་པ་མཐུན་
པར་དམིགས་པས་གསར་དུ་བསྒོམས་པའི་གཏུམ་མོ་འཁོར་ལོ་བཞི་པ་དེ་སྟོན་པར་འགྱུར་རོ། །
འདི་ནི་རྫོགས་རིམ་ཡེ་ཤེས་རྒྱུད་ལ་སྐྱེ་བའི་རྒྱུ་ཁྱད་པར་ཅན་བྱེད་པའི་ཕྱིར། རྫོགས་རིམ་

ཞེས་མིང་འདོགས་ཀྱང༌། དངོས་ནི་བསྐྱེད་རིམ་གྱི་ཕྲ་ཐིག་གོ །དེ་ལ་རང་འཁོར་ལོའི་དབང་
ཕྱུག་ཏུ་གསལ་བའི་སྐུ་ལ་རྩ་གསུམ་འཁོར་ལོ་བཞི་གསལ་བཏབ་ལ། ལྟེ་བར་རྩ་འཁོར་སེར་
པོའམ་དམར་སེར་ནང་སྐོར་འདབ་མ་བརྒྱད། ཕྱི་སྐོར་ལྔ་བཅུ་ང་དྲུག་སྟེ་དྲུག་ཅུ་རེ་བཞིའོ། །
ནང་སྐོར་ལ་ཨ་ཀ་ཙ་ཊ་ཏ་པ་ཡ་ཤ ཕྱི་སྐོར་ལ་ནི་དབྱངས་བཅུ་དྲུག་དང༌། གསལ་བྱེད་སོ་
གཉིས་དང༌། སླར་ཡང་དབྱངས་རིང་པོ་དྲུག་རྣམས་ཏེ། འཁོར་ལོའི་ལྟེ་བ་རྩ་དབུ་མའི་ནང་
དུ་ནི་ཨཾ་ཡིག་གོ །སྙིང་གའི་འཁོར་ལོ་སྔོན་པོ་རྩ་འདབ་བརྒྱད་ལ། ཕྱོགས་བཞིར་ཨ་ཨི་ཨུ་
ཨེ། མཚམས་བཞིར་ཡ་ར་ལ་ཝའོ། །དབུས་ཀྱི་ལྟེ་བར་ནི་ཧཱུཾ་ཡིག་མགོ་བོ་ཐུར་དུ་བསྟན་པའོ། །
དེ་ཉིད་དཔྱིད་ཀྱི་ཡི་གེའོ། །མགྲིན་པའི་འཁོར་ལོ་དམར་མོའི་ནང་སྐོར་འདབ་མ་བཞི་ལ་ཨཱ་
ཨཱི་ཨཱུ་ཨཻ། ཕྱི་རོལ་འདབ་མ་བཅུ་གཉིས་ལ་ར་ལ་བཞི་སྤངས་པའི་དབྱངས་བཅུ་གཉིས་ཏེ། དེ་
ལྟར་འདབ་མ་བཅུ་དྲུག་གི་ཡི་གེ་སྟེ་དེའི་ལྟེ་བར་ནི་ཨོཾ་གྱི་ཡི་གེའོ། །སྤྱི་བོའི་འཁོར་ལོ་དཀར་
པོ་ནི་འདབ་མ་སུམ་ཅུ་རྩ་གཉིས་ཏེ། དབྱངས་ཀྱི་ཡི་གེ་ཚར་གཉིས་དང་ལྡན་པའོ། །དེའི་ལྟེ་
བ་ལ་ཧཾ་ཡིག་དཀར་པོ་མགོ་བོ་ཐུར་དུ་བསྟན་པའོ། །ཡི་གེ་ཐམས་ཅད་ནི་རྩ་འཁོར་གྱི་ཁ་
དོག་དང་མཚུངས་པ་ཡིན་ལ། སྙིང་ག་དང་སྤྱི་བོའི་འདབ་མའི་ཡིག་འབྲུ་རྣམས་ཀྱང་མགོ་
བོ་ཐུར་དུ་བསྟན་པ་ཡིན་ནོ། །རོ་མ་དང་རྐྱང་མ་དག་ལ་དབྱངས་ཀྱི་ཡི་གེ་དཀར་པོ་གཉིས་
དང༌། གསལ་བྱེད་ཀྱི་ཡི་གེ་དམར་མོ་གཉིས་སྤེལ་བས་དབྱངས་གསལ་དྲུག་ཅུ་རེ་བཞི་པ་རེ་
འགོད་པའམ། ཡང་ན་རོ་མ་ཀཱ་ལི་སོ་གཉིས་དང༌། རྐྱང་མ་ལ་དབྱངས་སོ་གཉིས་བཀོད་ཀྱང་
རུང༌། གང་ལྟར་ཡང་རོ་མས་ནི་ཡས་ནས་མར་འགོད་ལ། རྐྱང་མ་ལ་ནི་མས་ནས་ཡར་འགོད་
དོ། །ལྟེ་འོག་སོར་བཞིའི་དབུ་མའི་མས་སྣ་ལ་ནི་ཀྵ་ཡིག་དམར་ནག་གོ །གསང་བའི་འཁོར་
ལོའི་ཐད་དུ་ནི། རླུང་གི་དཀྱིལ་འཁོར་ཡཾ་གྱིས་བརྒྱན་པའོ། །ཡཾ་ལས་རླུང་གཡོས་ཀྵ་ཡིག་
གཙུབས་ཏེ། མེ་རླུང་འདྲེས་མས་ལྟེ་བའི་ཨཾ་ཡིག་གསོས། ཨཾ་གི་མེ་འོད་ཀྱིས་ཨོཾ་དང་ཧཱུཾ་ཕུག་

ཅིང་ཧཾ་ཡིག་ཀྱང་བཞུ་ནས། སྨིན་མཚམས་ནས་ཐོན་ཏེ་སངས་རྒྱས་ཐམས་ཅད་ཀྱི་བདུད་རྩི་
བཀུག་སྤྱི་བོ་ནས་ཞུགས་ཏེ། ཧཾ་ཡིག་དང་འདྲེས་ཤིང་དེ་ལས་ཐིག་ལེ་དཀར་པོའི་རྒྱུན་འབབ་
པ། མགྲིན་པའི་ཨོཾ་དང༌། སྙིང་གའི་ཧཱུཾ་བརྒྱུད་དེ། དེ་ཐམས་ཅད་ཀྱི་དྭངས་མ་བསྡུས་ནས་ལྟེ་
བའི་ཨཾ་ལ་ཐིམ་པ་ཡང་དང་ཡང་དུ་བསྒོམ་པ་ཡིན་ནོ། །དེ་ལྟར་ན་ཚུལ་འདི་བསྒོམས་པས་
རླུང་ཅུང་ཟད་འགགས་པ་ནི་ཕྲ་མོའི་རྣལ་འབྱོར་དང༌། དེ་ལས་བདེ་བ་སྐྱེ་བ་ནི་ཐིག་ལེའི་རྣལ་
འབྱོར་རོ། །ཕྲ་ཐིག་འདིས་དཀྱིལ་འཁོར་གྱི་འཁོར་ལོ་ལ་ཡང་རྒྱས་འདེབས་པའི་ཕྱིར། འདི་
ཡང་དཀྱིལ་འཁོར་ཆོས་སྐུར་འཆར་བྱེད་ཀྱི་ཐབས་སོ། །
གཉིས་པ་མཉམ་ལངས་ཀྱི་རྣལ་འབྱོར་ལ། གཞུང་འདིར་དངོས་སུ་བསྟན་པའི་དོན་དང༌། 
དངོས་སུ་མ་བསྟན་པ་རྒྱུད་ལས་ཁ་འགེངས་པའི་ཚུལ་གཉིས་སོ། །དང་པོ་ལ། གཏོར་མའི་
རྣལ་འབྱོར་དང༌། བཟླས་པའི་རྣལ་འབྱོར་དང༌། ཐུན་མཚམས་ལ་འཇུག་པ་གོ་ཆའི་རྣལ་
འབྱོར་རོ། །དེ་ཡང་ལག་ལེན་ནི་བཟླས་པ་སྔོན་དུ་བྱ་བ་ཡིན་མོད་ཀྱི། གཞུང་གི་དངོས་བསྟན་
འདི་ནི་བཤད་པའི་གོ་རིམ་ཡིན་ནོ། །དེ་ལ་གཏོར་མའི་ཆོ་ག་ནི། རྫས་བཅུ་ལས་ནི་སྔར་
བསམས་པ། །ཡི་གེ་ཨ་ལས་བྱུང་བའི་སྣོད། །རླུང་གིས་མེ་ཡི་དཀྱིལ་འཁོར་ལ། །སྦར་བས་
ཁོལ་བར་གྱུར་པ་དང༌། །དབྱངས་ཡིག་དང་པོ་ཡང་དག་ལྡན། །སྐད་ཅིག་དེ་ལ་འབར་ཞིང་ལྟ། །
ཟློག་པའི་ཡི་གེ་མཉམ་སྦྱོར་བ། །རྒྱུད་ཀྱི་སྔགས་ནི་བསྒོམ་པར་བྱ། །ཡི་གེ་ཨོཾ་གྱིས་ཀུན་
གསལ་བས། །དེ་ཉིད་གསུམ་ལ་ཡང་དག་བརྗོད། །དེ་ལྟར་སྒོམས་གྱུར་ན་ལྷ་མོ། །རྫས་ཀྱི་
དངོས་གྲུབ་བཟང་པོ་བྱེད། །འདི་ཡིས་རྣལ་འབྱོར་དངོས་གྲུབ་ནི། །བྱིན་གྱིས་རློབ་པར་ཡང་
དག་འགྱུར། །ཨོཾ་ཨ་རལླི་ཧོཿཛཿཧཱུཾ་བཾ་ཧོཿ ས་མ་ཡ་སྟྭཾ། དྲི་ཤྱ་ཧོཿ ཨོཾ་བཛྲ་ཌཱ་ཀཱི་ནི། ཁ་ཁ་ཁཱ་
ཧི་ཁཱ་ཧི། ཨི་མཾ་བ་ལིཾ་བྷུཉྫ་ཐཱ། པི་པཱ་ཐཱ། མ་མ་ཀཱ་རྱ། སཱ་བྷ་ཡ་ཨོཾ་ཨཱཿཧཱུཾ་ཕཻཾ་ཕཻཾ་སྭཱ་ཧཱ། ཞེས་
གསུངས་ཏེ། དེ་ལ་དང་པོ་རྫས་བྱིན་གྱིས་རླབས་པ་ནི། འདི་ལ་ཁ་ཅིག་ས་བཅུ་ལ་ནི་ལྔར་

བསམས་པ། །ཞེས་འདོན་ཅིང་འབྲི་སྟེ། ལྔ་ནི་གྲངས་ཀྱི་ལྔར་བྱས་ནས་ཡེ་ཤེས་ལྔའི་ས་བོན་
ལ་འཆད་ཅིང༌། གཞན་དག་རྫས་བཅུ་ལ་ནི་སྔགས་བསམས་ཏེ། ཞེས་འབྲི་ཞིང་འདོན་ལ། 
དོན་སྔ་མ་དང་མཚུངས་པར་འཆད། དེ་གཉིས་ཀ་བོད་ཡིག་ནོར་བ་ལ་འབྲུ་མནན་པའོ། །
དཀྱུས་ཀྱི་འགྱུར་ལྟར་ན། ཕྱིས་རྫས་བཅུ་བསྒོམ་དགོས་པ་ལས་ནི། དེའི་སྔ་རོལ་དུ་བསམ་
པར་བྱ་བ་སྣོད་དང་རླུང་དང་མེ་རྣམས་ཡིན་ནོ་ཞེས་འཆད་དགོས་སོ། །འོན་ཀྱང་སྐབས་འདིར་
རྭ་འགྱུར་ལས། དང་པོ་ཨ་ཡིག་ལས་སྐྱེས་པའི། །ཐོད་པར་རྫས་བཅུ་རྣམ་བསམ་པ། །རླུང་
དང་མེ་ཡི་དཀྱིལ་འཁོར་གྱིས། །འབར་བ་དང་ནི་སྲོ་བ་དང༌། །ཞེས་འབྱུང་བ་གོ་བདེ་སྟེ། །དོན་
ཡང་དེ་བཞིན་དུ་བཤད་དགོས་སོ། །དེ་ལ་གཏོར་མ་སྦྱིན་པའི་དུས་ནི་འབྱོར་ཞིང་ནུས་ན་ཐུན་
དངོས་སུ་མ་བསྟན་པ་རྒྱུད་ལས་ཁ་འགེངས་པའི་ཚུལ་གཉིས་སོ། །དང་པོ་ལ། གཏོར་མའི་
རྣལ་འབྱོར་དང༌། བཟླས་པའི་རྣལ་འབྱོར་དང༌། ཐུན་མཚམས་ལ་འཇུག་པ་གོ་ཆའི་རྣལ་
འབྱོར་རོ། །དེ་ཡང་ལག་ལེན་ནི་བཟླས་པ་སྔོན་དུ་བྱ་བ་ཡིན་མོད་ཀྱི། གཞུང་གི་དངོས་བསྟན་
འདི་ནི་བཤད་པའི་གོ་རིམ་ཡིན་ནོ། །དེ་ལ་གཏོར་མའི་ཆོ་ག་ནི། རྫས་བཅུ་ལས་ནི་སྔར་
བསམས་པ། །ཡི་གེ་ཨ་ལས་བྱུང་བའི་སྣོད། །རླུང་གིས་མེ་ཡི་དཀྱིལ་འཁོར་ལ། །སྦར་བས་
ཁོལ་བར་གྱུར་པ་དང༌། །དབྱངས་ཡིག་དང་པོ་ཡང་དག་ལྡན། །སྐད་ཅིག་དེ་ལ་འབར་ཞིང་ལྟ། །
ཟློག་པའི་ཡི་གེ་མཉམ་སྦྱོར་བ། །རྒྱུད་ཀྱི་སྔགས་ནི་བསྒོམ་པར་བྱ། །ཡི་གེ་ཨོཾ་གྱིས་ཀུན་
གསལ་བས། །དེ་ཉིད་གསུམ་ལ་ཡང་དག་བརྗོད། །དེ་ལྟར་སྒོམས་གྱུར་ན་ལྷ་མོ། །རྫས་ཀྱི་
དངོས་གྲུབ་བཟང་པོ་བྱེད། །འདི་ཡིས་རྣལ་འབྱོར་དངོས་གྲུབ་ནི། །བྱིན་གྱིས་རློབ་པར་ཡང་
དག་འགྱུར། །ཨོཾ་ཨ་རལླི་ཧོཿཛཿཧཱུཾ་བཾ་ཧོཿ ས་མ་ཡ་སྟྭཾ། དྲི་ཤྱ་ཧོཿ ཨོཾ་བཛྲ་ཌཱ་ཀཱི་ནི། ཁ་ཁ་ཁཱ་
ཧི་ཁཱ་ཧི། ཨི་མཾ་བ་ལིཾ་བྷུཉྫ་ཐཱ། པི་པཱ་ཐཱ། མ་མ་ཀཱ་རྱ། སཱ་བྷ་ཡ་ཨོཾ་ཨཱཿཧཱུཾ་ཕཻཾ་ཕཻཾ་སྭཱ་ཧཱ། ཞེས་
གསུངས་ཏེ། དེ་ལ་དང་པོ་རྫས་བྱིན་གྱིས་རླབས་པ་ནི། འདི་ལ་ཁ་ཅིག ས་བཅུ་ལ་ནི་ལྔར་

བསམས་པ། །ཞེས་འདོན་ཅིང་འབྲི་སྟེ། ལྔ་ནི་གྲངས་ཀྱི་ལྔར་བྱས་ནས་ཡེ་ཤེས་ལྔའི་ས་བོན་
ལ་འཆད་ཅིང༌། གཞན་དག་རྫས་བཅུ་ལ་ནི་སྔགས་བསམས་ཏེ། ཞེས་འབྲི་ཞིང་འདོན་ལ། 
དོན་སྔ་མ་དང་མཚུངས་པར་འཆད། དེ་གཉིས་ཀ་བོད་ཡིག་ནོར་བ་ལ་འབྲུ་མནན་པའོ། །
དཀྱུས་ཀྱི་འགྱུར་ལྟར་ན། ཕྱིས་རྫས་བཅུ་བསྒོམ་དགོས་པ་ལས་ནི། དེའི་སྔ་རོལ་དུ་བསམ་
པར་བྱ་བ་སྣོད་དང་རླུང་དང་མེ་རྣམས་ཡིན་ནོ་ཞེས་འཆད་དགོས་སོ། །འོན་ཀྱང་སྐབས་འདིར་
རྭ་འགྱུར་ལས། དང་པོ་ཨ་ཡིག་ལས་སྐྱེས་པའི། །ཐོད་པར་རྫས་བཅུ་རྣམ་བསམ་པ། །རླུང་
དང་མེ་ཡི་དཀྱིལ་འཁོར་གྱིས། །འབར་བ་དང་ནི་སྲོ་བ་དང༌། །ཞེས་འབྱུང་བ་གོ་བདེ་སྟེ། །དོན་
ཡང་དེ་བཞིན་དུ་བཤད་དགོས་སོ། །དེ་ལ་གཏོར་མ་སྦྱིན་པའི་དུས་ནི་འབྱོར་ཞིང་ནུས་ན་ཐུན་
བཞིའི་མཐའ་དང༌། མ་འབྱོར་ཞིང་མ་ནུས་ན། ཐུན་ཐ་མ་ལ་ངེས་པར་དགོས་པའི་དབང་དུ་
མཛད་ནས། མངོན་བརྗོད་ལས། ཆོ་ག་འདི་ཡི་རིམ་པ་ཡིས། །ཐུན་མཚམས་བཞི་རུ་སྦྱིན་པར་
བྱ། །ཞེས་པ་དང༌། ལྷོ་ཕྱོགས་ཁ་བལྟས་གནས་པ་ཡིས། །མཚན་ཕྱེད་དུས་སུ་གཏོར་མ་སྦྱིན། །
ཞེས་གསུངས་ཤིང༌། དེ་ལྟ་བུ་ཡི་དུར་ཁྲོད་དུ། །གནོད་སྦྱིན་རོ་ལངས་སྲིན་པོ་ལ། །ཧེ་རུ་ཀ་ཡི་
གཟུགས་བསྒོམས་ནས། །དེར་ནི་གཏོར་མ་སྦྱིན་བྱ་སྟེ། །ཅང་ཏེའུ་རྡོ་རྗེ་དྲིལ་བུ་དང༌། །སིལ་
སྙན་གར་རྣམས་རབ་ཏུ་བྱ། །ཕྱོགས་ཀྱི་གོས་ཅན་ཕྱག་རྒྱ་སྦྱོར། །ཧཱུཾ་ཕཊ་ཅ་ཅོའི་སྒྲ་འབྱིན་
ཞིང༌། །ཞབས་གཡས་བརྐྱང་བའི་སྦྱོར་བ་ཡིས། །འབར་བའི་ཕྱག་རྒྱ་བཅིངས་ནས་སུ། ཁ་ནི་
དམ་ཚིག་གིས་བསྐངས་ནས། །གསང་སྔགས་འདི་ནི་རྗེས་དྲན་བྱ། །ཞེས་དུར་ཁྲོད་གནས་པ་
རྣམས་ལ་གཏོར་མ་སྦྱིན་པ་དང༌། རང་ལྷའི་ང་རྒྱལ་དང༌། འདུག་སྟངས་དང༌། ཕྱག་རྒྱ་དང༌། 
དམ་རྫས་བཟའ་བ་དང༌། རོལ་མོའི་སྒྲ་དང༌། དྲག་ཤུལ་གྱི་སྔགས་དང༌། གཏོར་སྔགས་
གསུངས་པ་ལྟར་ཀུན་སྤྱོད་ཀྱི་ཡང་དགོངས་པ་ཡིན་ནོ། །དེས་ན་དུར་ཁྲོད་ལ་སོགས་པ་དངོས་
སམ། དུར་ཁྲོད་ཆེན་པོ་བརྒྱད་ཀྱི་ས་གཞི་ལ་འདུག་པར་མོས་ལ། བདག་བསྐྱེད་དཀྱིལ་

འཁོར་མ་བསྡུས་པའི་སྐབས་ཡིན་ནམ། དཀྱིལ་འཁོར་སྒྲུབ་མཆོད་ལྟ་བུ་ལ་བདག་མདུན་
བསྲེས་གྲུབ་པའི་སྐབས་ཡིན་ན། དཀྱིལ་འཁོར་གྱི་གཙོ་བོའི་ཐུགས་ཀ་ནས་ལས་ཀྱི་ཧེ་རུ་ཀ་
བྱེ་བར་མོས། དེ་ལ་ང་རྒྱལ་གཙོ་བོར་འཇུག་ཅིང༌། དུར་ཁྲོད་དུ་སོང་བར་མོས་པ་ཡིན་ནོ། །
ཐུན་བར་དུ་འབུལ་བ་ཡིན་ན། ཐུན་མཚམས་ཀྱི་ལྷའི་ང་རྒྱལ་ཉིད་ཀྱིས་ཆོག་གོ །གང་ལྟར་
ཡང་གཅེར་བུ་སྐྲ་གྲོལ་བ་ཁ་ལྷོ་ཕྱོགས་སུ་བལྟ་ཞིང༌། རིག་མས་འཁྱུད་པའི་ལུས་ཅན་དུ་
བསམ་པ་སླར་ཡང་ཧེ་རུ་ཀ་ཕྱག་གཉིས་པའམ་ཕྱག་མང་གི་ང་རྒྱལ་གསལ་བཏབ་ནས་བདུད་
རྩི་རིལ་བུའམ་ཤ་ཆེན་མུར་བཞིན་པའམ། མེད་ན་མོས་པ་བྱས་ཏེ་གཏོར་མའི་ཆོ་ག་ལ་འཇུག་
གོ །གཏོར་མའི་སྣོད་ནི། རབ་དངོས་སུ་ཡང་ཐོད་པར་བཤམ་མོ། །མ་རྙེད་ན་སྣོད་གང་ཡང་
རུང་བར་བཤམ་མོད་ཀྱི། ཁ་ཅིག་ལྕགས་སྣོད་དང༌། བསེ་སྣོད་དུ་མི་བྱ་ཟེར་བ་ནི་ཕྱི་གཏོར་ལ་
དེ་ལྟར་གྲགས་ཀྱང༌། འདི་དག་ནང་གཏོར་ཡིན་པས་ངེས་པ་མི་དགོས་སོ། །ཇི་ལྟར་ཡིན་ཡང་
ཡིད་ཀྱི་དམིགས་པས་ཐོད་པའི་སྣོད་དུ་བསམ་སྟེ། གྲུབ་ཐོབ་ཛ་ལནྡྷ་རི་པས་ཕག་མོའི་སྒྲུབ་
ཐབས་སུ་དུམ་བུ་གཅིག་པ་དང༌། གཉིས་པ་དང༌། གསུམ་པ་གང་རུང་གིས་ཆོག་པར་བཤད། 
སྡོམ་འབྱུང་ལས། དུམ་གསུམ་སྒྲུབ་པའི་དངོས་གྲུབ་མཆོག །ཅེས་འབྱུང་བའི་དབང་དུ་མཛད་
ནས། བླ་མ་གོང་མ་རྣམས་དུམ་བུ་གསུམ་པ་གཙོ་བོར་མཛད་དོ། །མངོན་བརྗོད་ལས། ཐོད་
པར་དེ་རྣམས་ལ་ཡང་སྦྱིན། །ཞེས་འབྱུང་བས། དངོས་སམ་ཡིད་ཀྱིས་བསམས་པའི་ཐོད་པའི་
སྣོད་དགོས་སོ། །གཏོར་མའི་རྫས་ནི། ཤ་དང་ཁྲག་དང་ཉ་ཤ་དང་སྒོག་པ་དང་བཙོང་དང་ཆུ་
དང་ཆང་ལ་སོགས་པ་དང་ལྡན་པའི་ཟན་དག་འཁུར་བ་ལ་སོགས་པ་བཟའ་བ་དང་བཅའ་བ་
ཐམས་ཅད་ཀྱིས་བྱ་ཞིང༌། མདུན་དུ་མཆོད་ཡོན། གཡས་སུ་ཆུ་གཞན་དང་ཉེར་སྤྱོད་ལ་སོགས་
པ་བཤམ་ཞིང༌། གཡོན་དུ་ཉེ་བར་དགོས་པ་སོ་རྩི་དང༌། ན་བཟའ་ལ་སོགས་པ་ཇི་ལྟར་འོས་
པ་བཤམ་མོ། །དེ་ལ་བྱིན་གྱིས་བརླབས་པའི་བདུད་རྩི་ལྔས་སྦགས་པར་བྱ་དགོས་ཏེ། བདུད་

རྩི་རིལ་བུའི་ཆུའམ་ནང་མཆོད་ཀྱིས་གཏོར་དགོས་པ་ཡིན་ནོ། །གཏོར་མའི་དབྱིབས་ཀྱི་
བཀོད་པའི་ཁྱད་པར་ནི། འཕགས་ཡུལ་ན་ངེས་ཅན་མི་བྱེད་པས། སྤྱིར་ངེས་པ་མི་དགོས་
ཀྱང༌། ཡུལ་ལུགས་དང་བསྟུན་པའི་སྤྱོད་པ་ཡིན་པས་ཕྱོགས་འདིར་རིག་སྔགས་ཅུང་ཟད་
གྲུབ་པའི་བླ་མ་སྔ་རབས་པ་རྣམས་ཀྱི་ལག་ལེན་གང་ཡིན་པ་དེས་ཆོག་གོ །ཁ་ཅིག་རྡོ་རྗེ་
མཆུའི་དམ་ཚིག་གི་གཟུངས་ལས། གཏོར་མ་པདྨའི་དབྱིབས་ཅན་བཤད་པ་དེ་ཁོ་ན་ལྟར་
དགོས་ཟེར་བ་ནི། ཇི་སྐད་དུ། སྐྱེས་བུ་རྫུས་མས་སྦྱར་བ་ཡི། །མདོ་རྒྱུད་ཚད་མར་གཟུང་མི་བྱ། །
ཞེས་པའི་དོན་ལ་བསམ་པའི་རིགས་ལ། འོན་ཀྱང་གཟུགས་བརྙན་དེ་བཞིན་བྱེད་པ་ཡང་
འགལ་བ་མེད་དོ། །དཔལ་སམྦུ་ཊི་ལས། མཆོད་ཡོན་མཆོད་སོགས་རིམ་གྲོ་དང༌། །ཉ་དང་ཤ་
སོགས་ཟ་བ་དང༌། །ཆང་དང་མྱོས་བྱེད་སྤྲོ་བ་ཡང༌། །གཡོན་དུ་ཉེ་བར་དགོས་པ་ཀུན། །
གཡས་པ་དག་ཏུ་ཆུ་ཡི་སྣོད། །སྔོན་དུ་མཆོད་ཡོན་དག་གི་སྣོད། །རྫས་ནི་འདི་དག་ཐམས་
ཅད་རྣམས། །བདུད་རྩི་ལྔ་ཡིས་སྦྱང་བར་བྱ། །ཞེས་གསུངས་སོ། །དེས་ན་བདུད་རྩི་ནི་སྦྱོང་
བྱེད་ཡིན་གྱི་གཏོར་མའི་རྒྱུ་མ་ཡིན་ལ། ཐམས་ཅད་རྣམས་ཞེས་གསུངས་པས། མཆོད་པ་དང་
ཡོ་བྱད་ཐམས་ཅད་ཀྱང་དེས་བསངས་གཏོར་བྱེད་པ་ཡིན་ཞིང༌། ཌོཾ་བི་ཧེ་རུ་ཀས། ཚོགས་
རྫས་ཀྱི་སྐབས་སུ་བདུད་རྩིས་མ་སྦྲན་པར་རྫས་བྱིན་གྱིས་བརླབས་པར་མི་བྱའོ། །ཞེས་འབྱུང་
བས། རིག་པ་དེས་ན་གཏོར་མ་ལ་ཡང་བདུད་རྩིའི་བསངས་གཏོར་བྱས་པའི་རྗེས་སུ་བྱིན་
རླབས་བྱ་བ་ཡིན་ནོ། །བོད་འདིར་གཏོར་ཆབ་སྦྲོན་པ་ཞེས་མིང་བཏགས་ཏེ། ཆང་གཉིས་བར་
དུ་ཆུ་ཡིས་སྦྱང་ཟེར་ཏེ། འགའ་ཞིག་ནང་མཆོད་ཆུ་ཆང་གི་རིམ་པས་སྦྱོང༌། ཁ་ཅིག་ཆང་ཆུ་ནང་
མཆོད་ཀྱི་རིམ་པས་སྦྱོང་སྟེ། སོ་སོའི་ལག་ལེན་ཙམ་མ་གཏོགས་ཁུངས་ཀྱི་གསལ་ཁ་མེད་
པས། དེ་དག་ལ་དགག་སྒྲུབ་དོན་མེད་དེ་ཅི་དགར་བྱའོ། །ཆང་ཕལ་པ་ལྡུགས་པ་ནི་གཏོར་
མའི་རྒྱུ་ཡིན་གྱི་སྦྱོང་བྱེད་མིན་ལ། བསྒྲུབས་པའི་བསངས་ཆུ་ཡིན་ན་མ་གཏོགས། ཆུ་ལྡུགས་

པ་ཡང་སྐོམ་མཚོན་བྱེད་ཡིན་གྱི། ཆུ་ཕལ་པའི་བསངས་བྱེད་ཀྱི་དགོས་པ་ཆུང་བས། སྦྱོང་བྱེད་
དམ་བསངས་བྱེད་དངོས་ནི་ནང་མཆོད་ཉིད་ཡིན་པར་ཤེས་པར་བྱའོ། །བར་ཆད་བསྲུང་བའི་
དོན་དུ་ཁྲོ་བོའི་སྔགས་ཀྱི་ཆུ་སོགས་འཐོར་བ་ཡིན་ན་མི་འགལ་མོད་ཀྱི། ཁ་ཅིག་རྒྱལ་པོ་ཟས་
ཟ་བའི་ཚེ་ཆུ་གཙང་གིས་བསངས་གཏོར་བྱེད་པ་དང་འདྲའོ་ཟེར་བ་ནི་མ་འབྲེལ་ཞིང་མ་ངེས་
ལ་མ་གྲུབ་པའི་རྫུན་གཏམ་མོ། །ནང་མཆོད་འཐོར་བ་གཏོར་མའི་རྒྱུ་བདུད་རྩི་ལྔ་མཚོན་བྱེད་
ཡིན་ནོ་ཟེར་བ་ཡང་མི་རིགས་ཏེ། ཇི་སྐད་དུ། སྔགས་རྣམས་ཐམས་ཅད་ཉིད་ལ་ནི། རྨད་དུ་
བྱུང་བའི་གཏོར་མ་འབུལ། ཞེས་པ་ལྟ་བུ་ཁྱད་པར་ཅན་གྱི་དོན་སྒྲུབ་པ་འགའ་ཞིག་ལ་མ་
གཏོགས། གཏོར་མའི་རྒྱུ་ནི་ཁ་ཟས་བཟང་དགུ་དང་དམིགས་གསལ་གོང་དུ་སྨོས་པ་དེ་དག་
ཡིན་ལ། ཤ་ལྔ་བདུད་རྩི་ལྔ་ནི་གཏོར་མ་དེ་བྱིན་གྱིས་རློབ་བྱེད་ཀྱི་རྫས་དང་ཏིང་ངེ་འཛིན་ལ་
དགོས་ཀྱི། དང་པོར་རྒྱུ་ལ་དེ་དག་དགོས་པ་མིན་ནོ། ། མཆོད་པ་དངོས་སུ་བཤམས་ན་བྱིན་
གྱིས་བརློབ་ཅིང༌། དངོས་སུ་མེད་ན་ཡིད་ཀྱིས་སྤྲུལ་པས་ཆོག་གོ །བྱིན་གྱིས་རློབ་བྱེད་ཀྱི་རྫས་
བཅུ་ནི། ཕྱག་རྒྱ་ཆེན་པོ་ཐིག་ལེ་ལས། །རིན་ཆེན་དབང་པོ་ཁྲག་ཅེས་བཤད། །སྣང་བ་མཐའ་
ཡས་ཁུ་བར་བརྗོད། དོན་ཡོད་གྲུབ་པ་ཤ་ཆེན་ཏེ། །མི་བསྐྱོད་པ་ནི་རྡོ་རྗེའི་ཆུ། །རྣམ་པར་སྣང་
མཛད་བཤང་བར་བཤད། །འདི་རྣམས་བདུད་རྩི་ལྔ་མཆོག་གོ །ཞེས་འབྱུང་ལ། བདུད་རྩི་ལྔ་
ཁོ་ན་བསྐྱེད་ཀྱི་ཤ་ལྔ་མི་བསྐྱེད་པ་ལྟར་ན། ཤ་ཆེན་ཞེས་པ་ཤ་དངོས་ཡིན་ལ། ཤ་ལྔ་ལོགས་
སུ་བྱེད་པ་ལྟར་ན། ཤ་ཆེན་གྱི་དྭངས་མ་སྟེ། ཀླད་པ་དང་རྐང་དང་ཚིལ་གསུམ་ལ་བཤད་དོ། །
ཤ་ལྔ་ནི་གདན་བཞི་ལས། །ལྕགས་ཀྱུ་ལ་སོགས་རྣམ་པ་ལྔ། །དེ་ཉིད་ལྔ་རུ་བྱ་བ་སྟེ། །ལྕགས་
ཀྱུ་ཆེ་ལ་དགོད་པ་ནི། །ཡེ་ཤེས་ལྷ་རུ་འདོད་པ་སྟེ། རྡོ་རྗེ་ལྕགས་ཀྱུ་མི་བསྐྱོད་པ། །གནས་ཀྱི་
ལྕགས་ཀྱུ་རིན་ཆེན་དབང༌། །རྒྱལ་པོའི་ལྕགས་ཀྱུ་དོན་ཡོད་གྲུབ། །གཡོ་བའི་ལྕགས་ཀྱུ་འོད་
དཔག་མེད། །ལྕགས་ཀྱུ་ལྔ་ལ་སོགས་པ་ལ། །དེ་ཉིད་ཐམས་ཅད་སྦྱར་བར་བྱ། །ཞེས་

གསུངས་ཏེ། ལྕགས་ཀྱུ་ཆེན་པོ་མི་ཤ་རྡོ་རྗེ་ནི་བ་ལང༌། གནས་ནི་ཁྱི། རྒྱལ་པོ་ནི་གླང་པོ་ཆེ། 
གཡོ་བའི་ལྕགས་ཀྱུ་ནི་རྟ་ཤའོ། །དངོས་གྲུབ་འགུགས་པའི་ཕྱིར་ལྕགས་ཀྱུ་ཞེས་བྱ་ལ། འདིར་
ཡེ་ཤེས་ལྷ་ནི་རྣམ་སྣང་ཡིན་ཏེ། རྒྱུད་དེའི་ལུགས་ཀྱི་དཀྱིལ་འཁོར་གྱི་གཙོ་མོ་ཡེ་ཤེས་དབང་
ཕྱུག་མ་རྣམ་སྣང་གི་རིགས་ཡིན་ལ། ཡབ་རྣལ་འབྱོར་ནམ་མཁའ་རྣམ་སྣང་གི་ངོ་བོ་ཡིན་པས། 
ཤ་ཆེན་དང་རྣམ་སྣ ང་སྦྱར་བ་ཡིན་ཡང༌། འདི་དག་ཏུ་དཀྱིལ་འཁོར་གྱི་གཙོ་བོ་རྡོ་རྗེའི་རིགས་
ཡིན་པས། དེ་ཉིད་གོ་ཟློག་སྟེ། ཤ་ཆེན་དང་མི་བསྐྱོད་པ། བ་ལང་ཤ་དང་རྣམ་སྣང་སྦྱོར་དགོས་
སོ། །དེ་ལ་སྡོམ་འབྱུང་གི་དགོངས་པས་བདུད་རྩི་ལྔ་ཡབ་ལྔ་དང༌། ཤ་ལྔ་ཡུམ་ལྔ་དང་སྦྱོར་
ཞིང༌། འགོད་ཚུལ་ཡང་དབུས་ཀྱི་གཉིས་པོ་བརྩེགས་ཤིང༌། གཞན་རྣམས་ཕྱོགས་མཚམས་
བརྒྱད་ལ་འགོད་དོ། །ལཱུ་ཡི་པའི་འགྲེལ་པ་ལྭ་བ་པས་མཛད་པ་རྗེས་འབྲང་དང་བཅས་པ་
ཐམས་ཅད་དང༌། འཇིགས་མེད་འབྱུང་གནས་རྗེས་འབྲང་དང་བཅས་པ་ཐམས་ཅད་ཀྱང༌། 
སྡོམ་འབྱུང་གི་རྗེས་སུ་འབྲང་བ་ཤ་སྟག་གོ །འདིར་ནི་ཀུན་སྤྱོད་མངོན་སྤྱོད་རྡོ་རྗེ་མཁའ་འགྲོ་
གསུམ་གྱི་རྗེས་སུ་འབྲངས་ཏེ། ཤ་ལྔ་བདུད་རྩི་ལྔ་བརྩེགས་ནས་འགོད་ཅིང༌། ཡབ་ལྔ་ཡུམ་
ལྔའི་དབྱེ་བ་སོ་སོར་མི་མཛད་པར་ཐུན་མོང་དུ་ཡེ་ཤེས་ལྔའི་དག་པར་སྦྱོར་ཏེ། དེ་ཡང་གཞུང་
ལས། སྔར་བསམ་པ་ཞེས་པ་རྭ་འགྱུར་ལས་དང་པོ་ཞེས་འབྱུང་བ་ལྟར་བཤད་དེ། རླུང་དང་
མེའི་དཀྱིལ་འཁོར་གྱི་སྟེང་དུ། དང་པོར་ཨ་ཡིག་ལས་སྐྱེས་པའི་ཐོད་པའི་ནང་དུ་གོང་དུ་
བཤད་པ་ལྟར་ཤ་ལྔ་དང་བདུད་རྩི་ལྔ་སྟེ། རྫས་བཅུ་རྣམས་རང་རང་གི་མིང་ཡིག་དང་པོ་ལས་
བསྐྱེད་ཅིང་བསམ་ལ། དེ་རྣམས་ཀྱི་སྟེང་དུ་འོག་ནས་རྒྱུད་ཀྱི་སྔགས་ནི་བསྒོམ་པར་བྱ། ཞེས་
པ་ཡར་བླངས་ནས་རྒྱུད་ཅེས་པ་ནི་རིགས་ལ་ཡང་འཇུག །ཕན་ཚུན་དུ་འབྲེལ་བ་ལ་ཡང་
འཇུག་ན། ཤ་ལྔ་དེ་བཞིན་གཤེགས་པ་ལྔའི་དམ་རྫས་ཡིན་པས། ཡེ་ཤེས་ལྔ་དང་འབྲེལ་ལ། 
བདུད་རྩི་ལྔ་ཡུམ་ལྔའི་དམ་རྫས་ཡིན་པ་ཡང་ཡེ་ཤེས་ལྔ་དང་འབྲེལ་བའི་ཕྱིར། ཡེ་ཤེས་ལྔ་ནི་

དེ་རྣམས་སྦྱོང་བྱེད་དུ་འབྲེལ་ལ། དེ་རྣམས་ཡེ་ཤེས་ལྔ་ལ་སྦྱང་བྱར་འབྲེལ་བས་འབྲལ་བའམ་
རྒྱུད་ཀྱི་སྔགས་ཧཱུཾ་བྷྲཱུཾ་ཁཾ་ཛྲིཾ་ཨཾ་རྣམས་ནི་ཡེ་ཤེས་ལྔའི་ས་བོན་ཏེ། རྫས་ལྔ་ཚན་གཉིས་པོ་སོ་
སོར་བརྩེགས་པའི་སྟེང་དུ་བསྒོམ་པར་བྱ་ཞེས་པའམ། ཡང་ན་རྒྱུད་དེ་རིགས་ལྔའི་སྔགས་ཏེ་
ས་བོན་བསྒོམ་པར་བྱའོ། །ཞེས་སྦྱར་རོ། །དེ་དག་ནི་རྫས་བསྐྱེད་པ་ཡིན་ནོ། །བྱིན་གྱིས་རློབ་
བྱེད་ཀྱི་ཡི་གེ་བསྐྱེད་པ་ནི། རྫས་དེ་རྣམས་ཀྱི་སྟེང་གི་ནམ་མཁའ་ལ་ཡི་གེ་ཨོཾ་ཡིག་བསྒོམས་
ཏེ། དེའི་འོད་ཀྱིས་རྫས་བཅུ་པོ་ཀུན་གསལ་བར་བྱེད་པ་དང༌། དེའི་སྟེང་དུ་དབྱངས་ཡིག་དང་
པོ་ཨ་ལས་བྱུང་བའི་ཟླ་བའི་དཀྱིལ་འཁོར་དང་ཡང་དག་པར་ལྡན་པ་དང༌། མགོ་བོ་ཐུར་དུ་ལྟ་
བས་མགོ་ཞབས་ལྡོག་པའི་ཡི་གེ་ཧཱུཾ་ལས་བྱུང་བའི་ཁ་ཊྭཱཾ་ག་དང་མཉམ་པར་སྦྱོར་བའོ། །དེ་
ནས་རླུང་གཡོས་ཏེ་མེ་སྦར་བས་ཐོད་པ་བསྲོས་པ་ལས་རྫས་རྣམས་ཞུ་ཞིང་ཁོལ་བར་གྱུར་
པས། དངོས་པོ་ངན་པ་རྣམས་སྦྱངས་ཏེ་ཁ་དོག་དམར་སེར་དུ་གྱུར་པ་དང༌། ཨོཾ་དང་ཟླ་བ་དང་
ཁ་ཊྭཱཾ་གའམ་རྡོ་རྗེའི་ལྟེ་བའི་ཧཱུཾ་ལས་བདུད་རྩིའི་རྒྱུན་ཁ་དོག་དཀར་པོ་བབས་པ་དང་འདྲེས་
པས། ཁ་དོག་དྲི་རོ་ནུས་མཐུ་ཕུན་སུམ་ཚོགས་པའི་བདུད་རྩི་རྟོགས་པར་བྱས། ཡེ་ཤེས་ཀྱི་
བདུད་རྩི་བཀུག་ཅིང་བསྟིམ་པས། བདུད་རྩི་ཡེ་ཤེས་པའི་ངོ་བོར་གྱུར་ནས། འབར་བ་སྟེ་
འཕེལ་ཞིང་རྒྱས་པར་བལྟ་ཞིང་བསྒོམ་པར་བྱའོ། །དེ་ནས་ཨོཾ་དང་ཟླ་བ་རྡོ་རྗེ་རྣམས་ཞུ་ཞིང་
བསྟིམས་པས་སྦྱངས་རྟོགས་སྦར་གསུམ་བརྟན་པར་བྱས་པར་མོས་ལ། ཡི་གེ་འབྲུ་གསུམ་གྱི་
དེ་ཉིད་གསུམ་ནི་ཡང་དག་པར་བརྗོད་པར་བྱའོ། །འདིའི་ཁ་ཊྭཱཾ་ག་ནི་བདུད་རྩི་འབྱུང་བའི་
གཞི་ཡིན་པས་བདུད་རྩི་སྦོར་བ་ལ་ཁ་ཊྭཱཾ་ག་ཡང་འཐད་ཅིང༌། ཡང་རྡོ་རྗེ་ནི་ཟླ་བ་ཉི་མ་མཉམ་
སྦྱོར་དགོས་པའི་དོན་གྱིས་ཡིན་ཏེ། ཨོཾ་དང་ཟླ་བ་བསྒོམ་པའི་ཕྱོགས་ལ་རྡོ་རྗེ་འོས་ཤིང༌། ཆོ་
ག་གཞན་མང་པོ་ལ་ཡང་སྣང་བའི་ཕྱིར་ཁ་ཊྭཱཾ་ག་དང་རྡོ་རྗེ་འདམ་ཁར་བྱའོ། །དེ་དག་ནི་བླ་མ་
གོང་མ་རྣམས་དང་ལུགས་འདི་འཛིན་པའི་བོད་སྔ་རབས་རྣམས་ཀྱི་བཞེད་པ་ལྟར་བཤད་དོ། །

འོན་ཀྱང་སྤྱོད་པ་པའི་རྗེས་འབྲང་འཕགས་ཡུལ་གྱི་རྣལ་འབྱོར་པ་འགའ་ཞིག་ནི་འདི་སྐད་
ཅེས་གསུངས་ཏེ། བདུད་རྩི་ལྔ་ཁོ་ན་བསྒོམ་པ་དང༌། ཤ་ལྔ་ཁོ་ན་བསྒོམ་པ་དང༌། ཡི་གེ་ལྔ་
ལས་རྫས་བཅུ་བསྐྱེད་པ་དང༌། ཡི་གེ་བཅུ་ལས་རྫས་བཅུ་བསྐྱེད་པ་དང༌། ཡི་གེ་རེ་རེ་ལས་
རྫས་རེ་རེ་བསྐྱེད་པའི་བར་དུ་ཡང་འདྲ་སྟེ། ཡེ་ཤེས་པའི་ས་བོན་ལས་རྫས་བསྐྱེད་པར་བྱའོ། །
འབུད་པ་དང་སྦར་བས་ངན་པའི་རྫས་སྦྱངས། ཨ་ཡིག་གི་འོད་ཀྱིས་རྫས་རྣམས་མར་མེ་
ལྟར་འོད་འབར་ཞིང་གསལ་བ་དང་དྭངས་པར་བྱས། ཟློག་པའི་ཡི་གེ་འབྲུ་གསུམ་སྟེང་ནས་
སྟེང་དུ་བརྩེགས་པ་སྟེ། ཨོཾ་ཡིག་ཁོ་ན་དང༌། ཨཱཿརིང་པོ་ཚེག་དྲག་ཅན་ལས་ཟླ་བ་ཕྱེད་པ་དེས་
མཚན་པ་དང༌། ཧཱུཾ་ལས་རྡོ་རྗེ་ཧཱུཾ་གིས་མཚན་པའོ། །དེ་ལས་རྒྱུད་ཀྱི་སྔགས་གསུམ་སྤྲོས། ཧ་
དཀར་པོས་ཁ་དོག ཧོཿསེར་པོས་དྲི། ཧྲཱིཿསྔོན་པོས་རོ་ཕུན་སུམ་ཚོགས་པར་བྱས་ཏེ། དེ་ནི་
བདུད་རྩིར་རྟོགས་པའོ། །རྡོ་རྗེ་ཟླ་བ་ལ་ཐིམ། ཟླ་བ་ཨོཾ་ལ་ཐིམ། ཨོཾ་ཡིག་རྫས་ཀྱི་སྟེང་དུ་
བབས། དེའི་འོད་ཟེར་གྱིས་ཡེ་ཤེས་ཀྱི་བདུད་རྩི་བཀུག་ཅིང༌། ཨོཾ་དང་ལྷན་ཅིག་རྫས་ལ་
འདྲེས་པས། ཡེ་ཤེས་ཀྱི་རང་བཞིན་མཐའ་མེད་དུ་འཕེལ་བར་བསམས་ལ། ཡིག་གསུམ་
བཟླ་བར་འདོད་དོ། །ཟླ་བ་ཕྱེད་པ་བསྒོམ་པ་ནི། བདུད་རྩིའི་སྟོབས་རྙེད་ཅིང་ཇེ་འཕེལ་དུ་
འགྲོ་བའི་དགོས་པ་ཡོད་དོ་གསུང་པ་ཐོས་ཤིང༌། ཡི་གེ་ཡང་མཐོང་སྟེ་འདི་ཙཱརྱ་པའི་ལུགས་སྤྱི་
འགྲོའི་བདུད་རྩི་བྱིན་རླབས་ཡིན་ཡང་གོང་དུ་བཤད་པའི་གཞུང་གི་ཚིག་དོན་ལ་འདི་ངོས་
འབྱོར་བ་ཙམ་སྣང་སྟེ་ཇི་ལྟར་འོས་པ་སྦྱར་བར་བྱའོ། །གཉིས་པ་ཕན་ཡོན་ནི་སྦྱངས་རྟོགས་
སྦར་གསུམ་མམ་སྦྱངས་སྦར་རྟོགས་སྤེལ་བཞིའི་ནུས་པ་ཐོབ་པས། དེ་ལྟར་བསྒོམས་པར་
གྱུར་ན་བདུད་རྩི་དང༌། བཟའ་བ་དང༌། བཏུང་བ་དང༌། གཏོར་མ་དང༌། ཙ་རུ་དང༌། སྦྱིན་སྲེག་
དང༌། རིལ་བུ་ལ་སོགས་པའི་རྫས་ཀྱི་དངོས་གྲུབ་བཟང་པོ་ཐམས་ཅད་བྱེད་པར་འགྱུར་རོ། །
བཟང་པོ་ཞེས་པ་ལྷར་བཅོས་ཏེ་ལྷ་རྫས་སུ་བསྒྱུར་ནས། ལྷ་རྫས་དངོས་གྲུབ་འབྲས་རབ་

སྟེར། །ཞེས་བསྒྱུར་བ་གོ་བདེའོ། །འདི་ཡིས་ཞེས་སོགས་ཀྱང༌། སྦྱོར་བ་འདི་ཡིས་དངོས་གྲུབ་
ནི། །ཡིད་ཆེས་རབ་ཏུ་འཇུག་པར་འགྱུར། ཞེས་བསྒྱུར་བ་གོ་བདེ་སྟེ། དེ་ལྟར་བྱིན་གྱིས་བརླབ་
ནུས་བའི་སྦྱོར་བ་སྟེ་བཟླས་སྒོམ་གྱི་ཁྱད་པར་འདི་ཡིས་ནི་བཟའ་བ་དང༌། སྦྱིན་སྲེག་དང༌། 
གཏོར་མ་དག་བྱས་ན་ཕྱུགས་དང༌། རོ་ལངས་དང༌། གཏོར་མ་དང༌། སྐྱེ་བ་བདུན་པ་ལ་སོགས་
རྒྱུད་ལས་གསུངས་པའི་དངོས་གྲུབ་རྣམས་ནི་འཕྲལ་དུ་འགྲུབ་པའི་ཕྱིར། དངོས་སུ་ཡིད་ཆེས་
རབ་ཏུ་ལྡན་པར་འགྱུར་རོ། །ཀྱེ་ལྷ་མོ་ཞེས་བོད་པའི་ཚིག་བྱུང་སྟེ། རྒྱུད་ཀྱི་ཚིག་དྲངས་པ་ཡིན་
ནོ། །ཕན་ཡོན་འདི་ནི་རྫས་གྲུབ་པའི་ཆོ་གའི་ཕན་ཡོན་སྤྱིར་བསྟན་པ་ཡིན་གྱི། གཏོར་ཆོག་ཁོ་
ན་ལ་སྦྱོར་བ་མིན་ནོ། །
གསུམ་པ་གཏོར་སྔགས་ནི། ཨོཾ་ནི་བདུད་རྩི་སྐྱེད་པར་བྱེད་པའོ། །ཨ་རལླི་ནི་རོལ་པ་སྟེ། 
ཧོཿནི་དངོས་སུ་བསྒྱུར་དུ་མེད་ཀྱང་སྐུལ་བའི་ཚིག་ཡིན་པས་རོལ་བར་མཛོད་ཅེས་པའི་དོན་
ནོ། །ཛཿཧཱུཾ་བཾ་ཧོཿནི་དགུག་གཞུག་བཅིང་མཉེས་ཏེ། དེ་ཡང་འདི་དངོས་སུ་དགུག་གཞུག་བྱེད་
པ་མིན་ཡང༌། དེ་དང་མཚུངས་པར་གསོལ་བ་འདེབས་པ་སྟེ། ཚུར་བྱོན་ཅིག །བཞུགས་ཤིག ། 
བྱ་བ་མ་ཟིན་གྱི་བར་དུ་མ་གཤེགས་ཤིག དགྱེས་བཞིན་དུ་བཞུགས་ཤིག་ཅེས་བསྐུལ་བའི་
དོན་དུ་ཡིན་ལ། ཡིག་དོན་བསྒྱུར་དུ་མེད་དོ། །ས་མ་ཡ་དམ་ཚིག །སྟྭམ་ནི་ཁྱོད་དེ་འགྲོ་བའི་
དོན་སྤྱོད་པར་དམ་བཅས་པའི་ལྷ་ཚོགས་ཁྱོད་ཅེས་སོ། །དྲྀ་ཤྱ་ནི་གཟིགས་ཤིག །ཧོ་ནི་དགྱེས་
པའི་དོན་ནོ། །གཟིགས་པ་ནི་དགོངས་པ་ཡིན་པས་དགོངས་པར་གསོལ་བ་དང༌། དགྱེས་
པར་གསོལ་བ་འདེབས་པ་ཡིན་ནོ། །ཡང་ཨོཾ་ནི་སྤྱིར་སྔགས་ཀྱི་མགོ་འདྲེན་པ་ཡིན་ལ། འདི་
ནི་བདུད་རྩིའི་ས་བོན་ཏེ་གཏོར་མ་གསོལ་པས་སྟོབས་དང་བདེ་བ་བསྐྱེད་པའི་དོན་ནོ། །བཛྲ་
ནི་རྡོ་རྗེ་སྟེ་དཔལ་ཧེ་རུ་ཀའོ། །ཌཱ་ཀི་ནི་ནི་མཁའ་འགྲོ་མ་སྟེ། མཁའ་འགྲོ་མའི་དྲ་བ་ཞེས་པ་
འཁོར་གྱི་ཚོགས་མཐའ་དག་གོ །དེ་ནི་རྒྱུད་འདི་ལ་རྣལ་འབྱོར་མ་རྣམས་གཙོ་བོར་སྨོས་

པའང་ཡིན་ལ། གཅིག་ཏུ་ན། ཇི་སྐད་དུ། ཌེཾ་ནི་ནམ་མཁར་འགྲོ་མ་ཞེས། །སངས་རྒྱས་ཁམས་
ལས་རྣམ་པར་བརྟགས། །ནམ་མཁའ་ཀུན་ཏུ་སྤྱོད་གྲུབ་པས། ། མཁའ་འགྲོ་མ་ཞེས་རབ་ཏུ་
གྲགས། །ཞེས་པ་ལྟར་དོན་དམ་སྤྲོས་བྲལ་གྱི་ནམ་མཁའ་ལ་ཡེ་ཤེས་འགྲོ་བའི་མཁའ་འགྲོ་མ་
སྟེ། མིང་ལ་མོ་རྟགས་བྱུང་མོད་ཀྱང་ལྷ་མོ་ཁོ་ནར་ཡང་མ་ངེས་སོ། ཁ་ཁ་ནི་ཟོ་ཟོ། ཁཱ་ཧི་ཁཱ་ཧི་
ནི་གསོལ་བར་མཛོད་གསོལ་བར་མཛོད། དངོས་སུ་ན་གཏོར་མ་བཟའ་བ་དང༌། དེ་ལས་བྱུང་
བའི་བདེ་བ་མྱོང་བར་མཛོད་ཅིག་པ་ཡིན་ལ། དོན་དམ་པ་ན། བདག་ཅག་འཁོར་བ་པ་ཐམས་
ཅད་ཁྱེད་ཀྱི་ཡེ་ཤེས་ཆེན་པོར་བཟའ་ཞིང་ཐིམ་པ་དང༌། ཡེ་ཤེས་ཆེན་པོའི་བདེ་བ་མྱོང་བར་
མཛོད་ཅིག་པའོ། །ཅི་ཞིག་བཟའ་ཞེ་ན། ཨི་མཾ་ནི་འདི་བ་ལིཾ་ནི་གཏོར་མ་སྟེ། ཤ་ཁྲག་དང་དྲོད་
དང་དབུགས་ཀྱི་སྟོབས་སོ། །དེ་ནི་བདུད་རྩི་ལྔ་དང་ཤ་ལྔར་བྱིན་གྱིས་བརླབས་པ་དང༌། དུད་
འགྲོ་དང༌། ཕྱུགས་སྒྲུབ་པའི་བསམ་གཏན་ཉིད་ཀྱིས་སོ། །བྷུཉྫ་ཐཱ་ནི་བཟའ་བའམ། པི་པ་ཐ་
ནི་བཏུང་བ་ཡང་ཞེས་པ་སྟེ། ཡང་ན་གཏོར་མ་ཞེས་པ་མདོར་བསྟན་དང༌། བཟའ་བ་དང་
བཏུང་བ་ནི་དབྱེ་བའོ། །ངེས་པར་ན་ཀུན་རྟོག་བསད་པའི་གཏོར་མ་དང༌། ཡུལ་ལྔའི་བཟའ་
བ་དང༌། རྣམ་པར་ཤེས་པའི་བཏུང་བ་རྣམས་འོད་གསལ་དུ་གསོལ་ཏེ་ཐིམ་པར་མཛོད་ཅིག་
པའོ། །གཏོར་མ་གསོལ་ནས་ཅི་བྱ་ན། མ་མ་ཀཱརྱི་ནི་བདག་གི་བྱ་བ། སཱདྷ་ཡ་སྒྲུབས་ཤིག་པ་
སྟེ། བདག་གིས་གསོལ་བ་བཏབ་པའི་དོན་ཐམས་ཅད་མཛོད་ཅིག་ཅེས་པ་ཡིན་ན་བྱ་བ་ནི་
མཆོག་དང་ཐུན་མོང་གི་དངོས་གྲུབ་རྣམས་དང་ཕྲ་མོ་ལས་ཐམས་ཅད་ཀྱང་ཡིན་ནོ། །ཨོཾ་ཨཱཿཧཱུཾ་
ཞེས་པ་ནི། སྐུ་དང་གསུང་དང་ཐུགས་ཚིམ་པར་བྱ་བའི་ཕྱིར་ཡིན་ལ། དེའི་དངོས་གྲུབ་བསྐུལ་
བའང་ཡིན་ནོ། །ཕཻཾ་ནི་རྡོ་རྗེའི་མཁའ་འགྲོ་མ་རྣམས་བསྐུལ་བ་སྟེ། ལན་གཉིས་སུ་ཟློས་པ་ནི། 
མཁའ་འགྲོ་མ་ཉིད་བསྐུལ་བ་དང༌། མཁའ་འགྲོ་མས་དཔའ་བོ་དག་བསྐུལ་བའི་ཕྱིར་རོ། །
འདི་ནི་དཀྱིལ་འཁོར་པ་ལ་གཏོར་མ་འབུལ་བའི་སྔགས་ཡིན་ཏེ། ལུགས་འདིའི་ཐུན་མོང་མ་

ཡིན་པའོ། །སྔགས་དེས་གཏོར་མ་འབུལ་བའི་ཆོ་ག་ནི་འདི་ཡིན་ཏེ། བདག་བསྐྱེད་ལ་གཏོར་
མ་འབུལ་བ་ཡིན་ན། རང་ཉིད་ལས་ཀྱི་རྡོ་རྗེ་ཕྱག་གཉིས་པ་དུར་ཁྲོད་ན་གནས་པས་གཏོར་མ་
བྱིན་གྱིས་བརླབས་ཏེ། གཏོར་མགྲོན་སྤྱན་དྲངས། ཤར་སྒོར་གཏོར་མའི་སྤྱི་བུངས་ཆེན་པོ་
བཞག་ནས་འབུལ་བར་བསམས། འདི་ལ་དམ་ཚིག་པ་བསྐྱེད་པ་མི་དགོས་སོ། །མདུན་
བསྐྱེད་དཀྱིལ་འཁོར་མཆོད་པ་དང༌། མཎྜལ་མཆོད་ཆོག་ལ་འབུལ་ཚུལ་ནི། དཀྱིལ་ཆོག་ཏུ་
བཤད་པ་དང༌། འོག་ཏུ་འཆད་པར་འགྱུར་ཞིང༌། རྒྱུན་གྱི་རྣལ་འབྱོར་ལ་ཐུན་མཚམས་སུ་
འབུལ་ན། རང་དཔའ་བོ་གཅིག་པ་དུར་ཁྲོད་ཆེན་པོར་བཞུགས་ནས་གོང་དུ་བཤད་པ་བཞིན་
གཏོར་མ་བྱིན་རླབས་ཀྱི་བར་རྒྱས་པར་བྱ་སྟེ། དུར་ཁྲོད་ཆེན་པོ་བརྒྱད་ཀྱི་དབུས་མདུན་གྱི་
ནམ་མཁར་དཀྱིལ་འཁོར་གྱི་འཁོར་ལོ་དམ་ཚིག་པ་བསྒོམས་ལ། ཡེ་ཤེས་པ་སྤྱན་དྲངས་
དགུག་གཞུག་གཉིས་མེད་དུ་བྱས་ནས། ཤར་སྒོའི་ནང་དུ་གཏོར་མའི་སྤྱི་བུངས་ལ་གསོལ་
བར་བསམ་པ་ཡིན་ཏེ། ལྗགས་ལ་ཧཱུཾ་ལས་བྱུང་བའི་རྡོ་རྗེ་བསམ་སྟེ་དཀར་ལ་དམར་བའི་
མདངས་ཆགས་པའམ་ལས་དང་རྗེས་སུ་མཐུན་པའི་ཁ་དོག་ཅན་དེ་ལས་འོད་ཟེར་གྱི་རང་
བཞིན་དབྱིབས་སྦུབས་ཅན་བྱུང་ནས་གཏོར་མ་ལ་བཙུགས་ཏེ་གསོལ་བར་བསམ་པ་ཡིན་ལ། 
འོན་ཀྱང་བསད་པའི་ལས་ཀྱི་གཏོར་མ་ནི། ཞལ་དུ་བསྟབ་པས་ཆམ་ཆོམ་དུ་གསོལ་བར་མོས་
པ་ཡིན་གྱི། འོད་ཀྱི་སྦུ་གུ་ལས་འདྲེན་པ་མ་ཡིན་ནོ། །དེ་ནས་སྔགས་ལན་བདུན་གྱིས་འབུལ་
ཏེ། གཙོ་བོ་ཡབ་ཡུམ་དང་འཁོར་ལོ་ལྔ་ལ་སྟོབས་པའོ། །དེའི་རྗེས་སུ་ཕྱི་མཆོད་དང༌། ནང་
མཆོད་ཕུལ་ནས་ཌཱ་མ་རུའི་སྒྲ་དང་བཅས། རྐང་བརྒྱད་གཉིས་ཀྱིས་ཡོངས་སུ་བསྟོད་ཅིང༌། 
སྲིད་དང་ཞི་བ་མཉམ་པ་སོགས་ཀྱིས་གསོལ་བ་བཏབ་བོ། །གཞུང་འདིར་འཇིག་རྟེན་པའི་
གཏོར་མ་བྱུང་བ་ནི། བཤད་རྒྱུད་རྣམས་ལས་གསལ་བར་གསུངས་པས་སྔགས་ཚིགས་རྙེད་
སླ་བར་དགོངས་ཤིང༌། ཆོ་ག་ཡང་རྙེད་སླ་བར་དགོངས་པའོ། །འོན་ཀྱང་འདི་ནི་ངེས་པར་

དགོས་ཏེ། འཕྲིན་ལས་སྒྲུབ་པའི་གཏོར་མ་ནི། དུར་ཁྲོད་གནས་པ་རྣམས་ལ་སྦྱིན་པ་ཁོ་ན་
འཕྲལ་དུ་གནད་ཆེ་བར་བཞེད་ཅིང༌། དགྱེས་པ་རྡོ་རྗེ་ལས་ཀྱང༌། སེམས་ཅན་རྣམས་ཀྱི་སྲོག་
བསྲུང་ཕྱིར། །རྡོ་རྗེ་སེམས་{དཔས་[དཔའ་]གཏོར་མ་བསྟན། །ཞེས་འཇིག་རྟེན་མ་འདས་
པའི་འབྱུང་པོ་རྣམས་ཚིམ་པར་བྱས་ན། མི་ཕྱུགས་སོགས་སྐྱེ་བོ་དུ་མའི་སྲོག་ལ་གནོད་པ་
བསྲུང་ནུས་པའང་ཡིན་ནོ། །ལཱུ་དྲིལ་སོགས་འཇིག་རྟེན་འདས་པའི་གཏོར་སྔགས་{ལོགས་
[ལ་སོགས་]པ་མེད་པའི་ལུགས་ལ། ཕཻཾ་ནས་དྲྀ་ཤྱ་ཧོའི་བར་གྱིས་དཀྱིལ་འཁོར་པ་ལ་འབུལ་
བ་ཡིན་ཡང༌། འདིར་ནི་སྔགས་དེ་འཇིག་རྟེན་པའི་གཏོར་མགྲོན་རྣམས་དགུག་ཅིང་དམ་ཚིག་
ལ་བཀར་བའི་སྔགས་སོ། །དེ་མན་ཆད་འབུལ་བའི་སྔགས་ཡིན་ན། སམྦུ་ཊི་ལས་གསུངས་
པའི་སྔགས་བསྡུས་པ། པྲ་ཡཙྪནྟུ་ཡན་ཆད་དང༌། ཀུན་སྤྱོད་དང༌། མངོན་སྤྱོད་དང༌། རྡོ་རྗེ་
མཁའ་འགྲོ་གསུམ་ལས་གསུངས་པ་རྒྱས་པ་གང་གིས་ཕུལ་ཀྱང་འདྲ་མོད་ཀྱི། འདིར་རྒྱས་པ་
ཉིད་བྱའོ། །དེའི་འོག་ཏུ་འཕྲིན་ལས་གཞོལ་ཏེ། དབང་བསྐུར་བ་དང༌། རྒྱལ་པོའི་དོན་དང༌། 
ཡུལ་འཁོར་གྱི་དོན་དང༌། འཁོར་ལོའི་མཆོད་པ་དང༌། རབ་གནས་སོགས་དང་འབྲེལ་བ་ལ་
ནི་རོལ་མོ་རྣམ་པ་དུ་མ་དག་འབུད་དཀྲོལ་དང་བརྡུང་བར་བྱའོ། །གནས་སྐབས་གཞན་དུ་ཇི་
ལྟར་བདེ་བ་སྟེ། སྒྲུབ་པ་པོ་ཉིད་རྡོ་རྗེ་གསོར་ཞིང་དྲིལ་བུ་འཁྲོལ་ལ། སྒྲུབ་གྲོགས་ཁ་ཊྭཱཾ་ག་
དང་ཐོད་པ་འཛིན་པས་ཅང་ཏེའུ་འཁྲོལ་བའམ། ཡང་ན་དེ་ཉིད་གོ་ཟློག་པའང་ཡིན་མོད་ཀྱི། 
སྒྲུབ་གྲོགས་མེད་ན་རང་ཉིད་ཇི་ལྟར་འདོད་པར་བྱ་བ་ལས། ད་ལྟ་ཅང་ཏེའུ་དང་དྲིལ་བུ་ལྷན་
ཅིག་ཏུ་དཀྲོལ་བའི་ལག་ལེན་བྱེད་པ་ཡང་དགོས་དོན་མཚུངས་པ་ཡིན་ནོ། །འཇིག་རྟེན་
འཇིག་རྟེན་འདས་པའི་གཏོར་མ་གཉིས་ཀ་ལ། དྲྀ་ཤྱ་ཧོ་ཡན་ཆད་ལ་པདྨའི་བསྐོར་བ་བྱ་ཞིང༌། 
དེ་མན་ཆད་ལ་ཐོད་པའི་ཕྱག་རྒྱས་འབུལ་བ་ཡིན་ཞིང༌། འཇིག་རྟེན་འདས་པ་ལ་སྔགས་
ཡོངས་སུ་རྫོགས་པ་དེ་ཉིད་ལས་དུམ་བུར་བྱེད་པ་མེད་ལ། འཇིག་རྟེན་པའི་གཏོར་སྔགས་ལ་

ནི། དྲྀ་ཤྱ་ཧོ་ཡན་ཆད་ཚར་གཅིག་དང༌། དེ་མན་ཆད་ཚར་གསུམ་ལ་སོགས་པའོ། །རྐང་བརྒྱད་
དང་འཕྲིན་ལས་བཅོལ་བའི་སྐབས་ནི། རོལ་མོའི་སྒྲ་བྱེད་པར་ཐམས་ཅད་མཐུན་ལ། གཏོར་
སྔགས་ཀྱིས་འབུལ་བའི་སྐབས་ཀྱང་སྒྲུབ་གྲོགས་རྣམས་ཀྱིས་རོལ་མོ་བྱེད་པ་ཡང་རྒྱ་གར་
བའི་ལག་ལེན་མང་པོ་ལ་སྣང་ངོ༌། །མཐར་ཡིག་བརྒྱ་དང༌། བཟོད་གསོལ་དང༌། དུར་ཁྲོད་
གནས་པ་དང༌། ཞོར་ལ་འོངས་པའི་མགྲོན་རྣམས་གཤེགས་སུ་གསོལ། ཡེ་ཤེས་འཁོར་ལོ་
རང་ལུས་ལ་བསྡུ། སྨོན་ལམ་གདབ་ཅིང་བཀྲ་ཤིས་བརྗོད་དོ། །ཡང་ན་འཕྲིན་ལས་བཅོལ་མ་
ཐག་ཏུ་བཀྲ་ཤིས་དང༌། སྨོན་ལམ་གདབ་པ་བྱས་ཀྱང་རུང་སྟེ། ཇི་ལྟར་འོས་པ་སྦྱར་རོ། །
གཏོར་ཆོག་གི་རྣམ་གཞག་རྒྱས་པ་གཞན་དུ་ཤེས་པར་བྱའོ། །གཉིས་པ་བཟླས་པའི་རྣལ་
འབྱོར་ནི། ཨོཾ་ན་མོ་བྷ་ག་ཝ་ཏེ་བཱི་རེ་ཤཱ་ཡ། མ་ཧཱ་ཀལྤ་ཨགྣི་སནྣི་བྷ་ཡ། ཛ་ཊཱ་མུ་ཀུ་ཊོཊྐ་ཊཱ་ཡ། 
དཾཥྚ་ཀ་རཱ་ལོ་གྲ་བྷི་ཥ་ཎ་མུ་ཁཱ་ཡ། ས་ཧ་སྲ་བྷུ་ཛ་བྷ་སུ་རཱ་ཡ། པ་ར་ཤུ་པཱ་ཤོ་དྱ་ཏ་ཤཱུ་ལ་ཁ་ཊྭཱཾ་ག་
དྷཱི་རི་ཎ། བྱཱ་གྷྲ་ཛི་ནཱཾ་བ་ར་དྷ་རཱ་ཡ། མ་ཧཱ་དྷུ་མྲནྡྷ་ཀཱ་ར་བ་པུ་ཥཱ་ཡ། ཨོཾ་ཀ་ར་ཀ་ར། ཀུ་རུ་ཀུ་རུ། 
བནྡྷ་བནྡྷ། ཏྲཱ་ས་ཡ་ཏྲཱ་ས་ཡ། ཀྵོ་བྷ་ཡ་ཀྵོ་བྷ་ཡ། ཧྲཽཾ་ཧྲཽཾ། ཧྲཿཧྲཿཕཻཾ་ཕཻཾ། ཕཊ་ཕཊ། ད་ཧ་ད་ཧ། པ་
ཙ་པ་ཙ་བྷ་ཀྵ་བྷ་ཀྵ། བ་ས་རུ་དྷི་ར་ཨནྟྲ་མཱ་ལ། བ་ལམྦི་ནེ། གྲྀཧྣ་གྲྀཧྣ། སཔྟ་པཱ་ཏ་ལ་ག་ཏ་བྷུ་
ཛཾ་གས་པཾ་བ། ཏརྫ་ཡ་ཏརྫ་ཡ། ཨཱ་ཀཌྜྷྱ་ཨཱ་ཀཌྜྷྱ། ཧྲིཾ་ཧྲིཾ། ཛྙཽཾ་ཛྙཽཾ། ཀྵྨཾ་ཀྵྨཾ། ཧཾ་ཧཾ། ཧིཾ་ཧིཾ། ཧཱུཾ་ཧཱུཾ། ཀི་
ལི་ཀི་ལི། སི་ལི་སི་ལི། ཧི་ལི་ཧི་ལི། དྷི་ལི་དྷི་ལི། ཧཱུཾ་ཧཱུཾ་ཕཊ། སྔགས་ཐམས་ཅད་ཀྱི་མཐའ་རུ་
ཧཱུཾ་དང་ཕཊ་ཅེས་བྱ་བའི་ཡི་གེ་སྦྱར་རོ། །རབ་ཏུ་གཏུམ་མོ་ལ་སོགས་པའི་མཁའ་འགྲོ་མ་
རྣམས་ནི། རང་རང་གི་མིང་གི་སྔགས་ཉེ་བར་བརྗོད་དེ། དང་པོར་ཨོཾ་གྱི་ཡི་གེ་དང༌། མཐར་ཧཱུཾ་
གི་ཡི་གེ་རབ་ཏུ་སྦྱོར་རོ། །ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧཱུཾ་ཧཱུཾ་ཕཊ། ཌཱ་ཀི་ནི་ཛཱ་ལ་སཾ་བ་རཾ་སྭཱ་ཧཱ། ཨོཾ་
ཧྲིཿཧ་ཧ་ཧཱུཾ་ཧཱུཾ་ཕཊ། སྙིང་པོ་དང་ཉེ་བའི་སྙིང་པོའོ། །ཨོཾ་སུམྦྷ་ནི་སུམྦྷ་ཧཱུཾ་ཧཱུཾ་ཕཊ། ཨོཾ་གྲྀཧྣ་གྲྀཧྣ་ཧཱུཾ་
ཧཱུཾ་ཕཊ། ཨོཾ་གྲྀཧྣ་པཱ་ཡ། གྲྀཧྣ་པཱ་ཡ་ཧཱུཾ་ཧཱུཾ་ཕཊ། ཨོཾ་ཨཱ་ན་ཡ་ཧོ་བྷ་ག་ཝན་བིདྱ་རཱ་ཛ་ཧཱུཾ་ཧཱུཾ་ཕཊ། 

སྙིང་པོའི་ཉེ་བའི་སྙིང་པོའོ། །ཨོཾ་སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ་ཧཱུཾ་ཧཱུཾ་ཕཊ་སྭཱ་ཧཱ། སྙིང་
པོའོ། །ཨོཾ་བཛྲ་བཻ་རོ་ཙ་ནཱི་ཡེ་ཧཱུཾ་ཧཱུཾ་ཕཊ་སྭཱ་ཧཱ། ཉེ་བའི་སྙིང་པོའོ། །ཨོཾ་ཙཽ་རཱི་ཧཱུཾ་ཧཱུཾ་ཕཊ། སྙིང་
པོའི་ཉེ་བའི་སྙིང་པོའོ། །རྗེ་བཙུན་མའི་རྐང་པའི་སྔགས་སོ། །ཞེས་པ་སྟེ། རྐང་པའི་སྔགས་
ཞེས་པ་ལ་སྔགས་ཀྱི་ཚིག་གོ །ཞེས་པ་རྭ་འགྱུར་ལས་སོ། །འགྱུར་དེ་དང་གཞན་ཡང་འགྱུར་
རྙིང་གི་དཔེ་འགའ་རེ་ལས། སྔགས་ཀྱི་ཡིག་འབྲུ་ཐམས་ཅད་གོ་རིམ་ཟློག་ནས་བྲིས་ཡོད་དེ། 
རྒྱ་དཔེ་མང་པོ་ལ་དེ་བཞིན་དུ་ཡོད་པར་སྣང་ལ། བོད་དཔེ་ཕལ་ཆེར་ལས་འདོན་ཚུལ་དང་
མཐུན་པར་ལུགས་འབྱུང་ཉིད་བྲིས་སྣང་ངོ༌། །དེ་ལ་ཨོཾ་ན་མོ་བྷ་ག་ཝ་ཏེ་ནས། དྷི་ལི་དྷི་ལི་ཧཱུཾ་ཧཱུཾ་
ཕཊ་ཀྱི་བར་ནི། དཔལ་ཧེ་རུ་ཀའི་རྩ་བའི་སྔགས་སམ་ཕྲེང་བའི་སྔགས་སོ། །སྔགས་ཐམས་
ཅད་ཀྱི་སོགས་ནི་དཔའ་བོ་ཉེར་བཞིའི་སྔགས་སྟོན་བྱེད་དེ། གཙོ་བོའི་སྔགས་ལས་ཀ་ར་ཀ་ར་
སོགས་དུམ་བུ་ཉི་ཤུ་རྩ་བཞི་པོ་ཐམས་ཅད་ཀྱི་མཐའ་རུ་ཧཱུཾ་གཉིས་དང་ཕཊ་ཅེས་པའི་ཡི་གེ་
སྦྱར་བ་ནི། ཐོད་པའི་དུམ་བུ་སོགས་དཔའ་བོ་ཉེར་བཞིའི་སྔགས་སོ། །འདིར་ཨོཾ་མ་གསུངས་
པ་ནི། སྔར་ཨོཾ་ཀ་ར་ཀ་ར་ཞེས་ཡོད་པས་ཤུགས་ལ་གོ་བར་དགོངས་སོ། །ཛྙ໌་ཞེས་པའི་སྐབས་
ན། སྔགས་བཏུ་ལས། ཛ་ལ་ཎ་བཏགས་ཡོད་པ་ནི། ཛྙའི་ལུས་འགྱུར་ཡིན་པས། ཛ་ལ་ཉ་
བཏགས་མ་བྱུང་ན་ཛྙ་མིན་ནོ་སྙམ་པ་མི་བྱའོ། །ད་ལྟའི་རྡོ་རྗེ་མཁའ་འགྲོའི་རྒྱུད་ན། ཛྙ໌་མེད་
ཅིང་བྷ་བ་བྷ་དྲའི་འགྲེལ་པས་ཀྱང་འཁོར་ལོ་འབྲི་བའི་སྐབས་སུ་འདི་མེད་པའི་ལུགས་བྱས་
ནས། ཛྙ໌་གི་དོད་དུ་མ་ཧཱ་བིདྱ་ཞེས་པའི་སྔགས་ཞིག་བླ་ཐབས་སུ་བསྣན་ཡོད་དེ། རྩ་བའི་དཔེ་
མ་དག་ཅིང་འགྲེལ་པ་མཁན་པོས་ནོར་བར་མངོན་ནོ། །ཅི་སྟེ་རྡོ་རྗེ་མཁའ་འགྲོའི་ལུགས་ལ་
དེ་ལྟ་བུ་ཡིན་དུ་ཆུག་ཀྱང༌། འདི་རྩ་རྒྱུད་ཀྱི་སྒྲུབ་ཐབས་ཡིན་གྱི་རྡོ་རྗེ་མཁའ་འགྲོའི་སྒྲུབ་
ཐབས་མིན་པས། དེ་ལ་བརྟེན་ནས་འདི་ལ་ཐེ་ཚོམ་སྐྱེད་མི་དགོས་སོ། །རབ་གཏུམ་མོ་སོགས་
དཔའ་མོ་ཉེར་བཞི་ལ། པྲ་ཙཎྜེ་ལ་སོགས་པ་མཁའ་འགྲོ་མ་རྣམས་ཉིད་ཀྱི་རང་རང་གི་མིང་གི་

སྔགས་ཉིད་ཉེ་བར་བརྗོད་པས་ཆོག་ན། མིང་སོ་སོའི་དང་པོར་ཨོཾ་གྱི་ཡི་གེ་དང༌། འཇུག་གི་
མཐར་ཧཱུཾ་གི་ཡི་གེ་རབ་ཏུ་སྦྱར་བ་ཉིད་བསྔགས་སོ། །འདིར་དེ་ཙམ་ལས་མི་འབྱུང་ཡང་རྒྱུད་
ལས་རང་མིང་བརྗོད་པའི་སྔགས་ལ་ནི། མཐར་ནི་ཧཱུཾ་ཧཱུཾ་ཕཊ་དང་སྦྱར། ཞེས་གསུངས་པས། 
ཧཱུཾ་གཉིས་དང་ཕཊ་གཅིག་ངེས་པར་སྦྱོར་དགོས་སོ། །ཨོཾ་ཤྲཱི་སོགས་ཡི་གེ་ཉེར་གཉིས་པ་ནི་
སྙིང་པོ་དང༌། ཧྲི་ཧ་སོགས་ཡི་གེ་བདུན་པ་ནི་ཉེ་བའི་སྙིང་པོ་དང༌། ཨོཾ་སུམྦྷ་སོགས་ཞལ་བཞི་
པའི་སྔགས་ནི་སྙིང་པོའི་ཉེ་བའི་སྙིང་པོ་སྟེ་འཁོར་ལོ་ལ་སོགས་པའི་ལས་ཐམས་ཅད་བྱེད་པ་
ཤིན་ཏུ་མྱུར་བའི་སྔགས་སོ། །ཨོཾ་སརྦ་སོགས་ནི་རྡོ་རྗེ་ཕག་མོའི་སྙིང་པོའོ། །ཨོཾ་བཻ་རོ་སོགས་ནི་
དེའི་ཉེ་བའི་སྙིང་པོའོ། །ཙཽ་རཱི་སོགས་ནི་ཐུགས་རྒྱུད་བསྐུལ་བ་ལ་ཆེས་མྱུར་བའི་ཕྱིར་སྙིང་
པོའི་ཉེ་སྙིང་ངོ༌། །སྙིང་པོའི་ཉེ་སྙིང་དང༌། ཉེ་སྙིང་གི་སྙིང་པོ་ཞེས་པ་ནི་བརྗོད་ཚུལ་གྱི་ཁྱད་
ཙམ་ལས་དོན་ལ་ཁྱད་མེད་ལ། དེར་འཇོག་པ་ནི་སྔགས་འབྲུ་མང་ཉུང་སོགས་ཀྱིས་མ་ཡིན་
ཏེ། ཤིན་ཏུ་རྣོ་ཞིང་མྱུར་བའི་སྒོ་ནས་འཇོག་པ་ཡིན་ལ། ཡུམ་གྱི་སྙིང་པོ་ཉེ་སྙིང་འདིར་བཤད་
པ་ལས་གོ་ཟློག་པའི་ཚུལ་གྱིས། ལཱུ་ཡི་པ་སོགས་སྒྲུབ་ཐབས་གཞན་ལས་འབྱུང་བ་ནི། རྒྱུད་
ཀྱི་ཁུངས་ཡོད་པས་སྤྱིར་ཤིན་ཏུ་འཐད་མོད་ཀྱང༌། སྙིང་པོ་པས་ཉེ་སྙིང་ཡི་གེ་ཉུང་བར་ཀུན་ཏུ་
གྲགས་པ་དང་མཐུན་པའི་ཕྱིར། འདིར་བཤད་པ་ཉིད་ཀྱང་ཤིན་ཏུ་ལེགས་པ་ནི་ཡིན་ནོ། །རྗེ་
བཙུན་མའི་རྐང་པའི་སྔགས་སོ་ཞེས་པ་ནི། ཁ་ཅིག་སྔ་མ་གསུམ་པོའི་དོན་བསྡུས་ཡིན་པར་
འདོད་ན། ཡབ་ཀྱི་སྐབས་སུ་ཡང་དོན་བསྡུའི་ཚིག་མེད་པས་དེ་ནི་མི་ལེགས་སོ། །དེ་ལྟ་བས་
ན་གསུམ་པོ་དེར་མ་ཟད་རྗེ་བཙུན་མའི་རྐང་པ་བརྒྱད་པ་ལ་སོགས་པའི་སྔགས་ཀྱང་ཡོད་དོ། །
ཞེས་རྡོ་རྗེ་ཕག་མོའི་རྩ་བའི་སྔགས་སམ་འཕྲེང་བའི་སྔགས་རྒྱུད་ལ་ཁ་འཕངས་པའི་ཚུལ་
གྱིས་བསྟན་པའམ། སློབ་དཔོན་རང་ཉིད་ཀྱིས་མཛད་པའི་སྒྲུབ་ཐབས་གཞན་ལ་ཁ་འཕངས་
པའང་ཡིན་ལ། རྡོ་རྗེ་ཕག་མོའི་རྩ་སྔགས་དེ་ཡང་རྡོ་རྗེ་མཁའ་འགྲོ་ལས་འབྱུང་བ་བཞིན་དུ་

འདིར་སྦྱོར་དགོས་པ་ཡིན་ནོ། །རྩ་སྔགས་སྐུ། སྙིང་པོ་གསུང༌། ཉེ་སྙིང་ཐུགས་ཀྱི་སྔགས་ཡིན་
པར་ཀུན་ཏུ་གྲགས་པ་བཞིན་ཡིན་ལ། འདིར་སྙིང་པོའི་ཉེ་སྙིང་བསྟན་པས་ནི། རྡོ་རྗེ་བཞི་པ་
ཡེ་ཤེས་རྡོ་རྗེ་ཡང་དག་པར་བསྐུལ་བའི་སྔགས་བསྟན་པའི་ཕྱིར། བདེ་མཆོག་གི་སྒྲུབ་ཐབས་
གཞན་པས་ཁྱད་པར་དུ་འཕགས་པའི་གནད་གཅིག་ཡིན་ནོ། །ཞལ་བཞི་པའི་སྔགས་ནི་འདི་
ཉིད་ཁོ་ན་བརྟེན་ནས་ལས་ཆེན་བཅུ་གཉིས་སྒྲུབ་ཚུལ་ཟུར་བཀོད་རྒྱས་ཤིང་ཟབ་པ་ཡོད་ལ། 
རྫ་རྔ་བཅིང་པའི་རེ་མིག་བཞི་བཅུ་ཞེ་དགུའི་ངེས་དོན་སོགས་སྔགས་དོན་ཁྱད་པར་ཅན་ཡང་
མང་དུ་ཡོད་པ་དང༌། ཁྱད་པར་སྔགས་ཚན་བཞིས་འགྱུར་པ་བཞི་འགོག་ཅིང༌། ཐིག་ལེ་བཞིས་
དགའ་བ་བཞི་བརྟན་པར་བྱེད་པ་ཡིན་པས། ཡེ་ཤེས་རྡོ་རྗེ་མི་འགྱུར་བའི་བདེ་བ་ཆེན་པོ་
དངོས་དང་ལྷག་པར་འབྲེལ་ལ། ཡུམ་གྱི་སྙིང་པོའི་ཉེ་སྙིང་ལ་ཧེ་རུ་ཀ་མངོན་འབྱུང་དང༌། མི་
གཡོ་བླ་མེད་དུ་འབྱུང་བའི་བཽ་ཧེ་རཱི་ཞེས་པ་ཡི་གེ་འགྱུར་བ་འདྲ་རུང་སྣང་ཡང་མིན་ཏེ་འདི་ནི་
ངེས་པར་སྔགས་རང་རྐང་པ་ཡིན་ནོ། །ཙཽ་རཱི་ཞེས་པ་ལ་ཡི་གེ་ཕྱིས་བསྣན་ལྟར་ན། ཙ་ནི་ཙཎྜ་
ལཱི་སྟེ་ཡེ་ཤེས་ཀྱི་གཏུམ་མོ་རྣམ་པ་ཀུན་གྱི་མཆོག་དང་ལྡན་པ་ཉིད་ཡིན་ལ། ཨོ་ནི་ཨོཊྚ་སྟེ་
ཆགས་པའི་བདེ་བ་ལས་དགའ་བ་སྐྱེ་བར་འགྱུར་བའི་དགའ་བའི་དོན་ཡིན་ལ། དེ་ནི་རྣམ་པ་
ཀུན་ལྡན་ལས་ཞུ་བདེ་སྐྱེས་ཏེ་དེ་ལས་མི་འགྱུར་བའི་གནས་ཐོབ་པའོ། །ར་ནི་རཱ་མ་སྟེ་དགའ་
མ་ཡིན་ལ། ཨི་ནི་ཨིནྡུ་ཟླ་བ་དང༌། སླར་ཡང་ཨི་གཉིས་པ་དང༌། དཱི་བུ་བཀྲ་བ་ལ་འཇུག་པའི་
དོན་ཉིད་ཀྱི་ཕྱིར། རྣམ་པ་ཐམས་ཅད་པའི་ཕྱག་རྒྱ་ཆེན་མོ་ལྷ་མོའི་གཟུགས་བདེ་ཆེན་དང་
དབྱེར་མེད་པ་སྟོན་པ་ཡིན་ཏེ། བཀྲ་བ་ནི་རྣམ་པ་ཐམས་ཅད་པ། དགའ་མ་ནི་ལྷ་མོ་བདེ་བའི་
རང་བཞིན་ཉིད་ཀྱི་ཕྱིར་ཟླ་བའོ། །དེས་ན་ཙ་ཡིག་དང༌། ཨོ་ཡིག་དང༌། ར་སྲོག་མེད་དང༌། ཨི་
ཡིག་དང༌། སླར་ཡང་ཨི་ཡིག་སྟེ་ཡི་གེ་ལྔ་ལ་ཡི་གེ་བསྣུན་ཏེ། ཙཎྜ་ལི་དང༌། ཨོཊྚ་དང༌། རཱ་མ་
དང༌། ཨིནྡུ་དང༌། དི་བྱ་ཞེས་འབྱུང་བ་ལས་དོན་དེ་ལྟར་བྱུང་ལ། ཙ་དང་ཨོ་མཚམས་སྦྱར་བས་

ཙཽ། ཨི་གཉིས་མཚུངས་འདྲ་ལ་ར་ཡིག་དྲངས་པས། རཱི་ཞེས་པ་གྲུབ་སྟེ། དེའི་ཕྱིར་ཙཽ་རཱིའི་ངེས་
དོན་རྣམ་པར་ཐམས་ཅད་པའི་གཏུམ་མོ་ལས་ཞུ་བདེ་སྐྱེས་པ་ཉིད་ཞུ་བའི་ཟླ་བ་བྱང་སེམས་
དང་གཏུམ་མོ་རོ་གཅིག་ཏུ་འདྲེས་པ་ལས། ཡེ་ཤེས་ཀྱི་ལྷ་མོའི་སྐུ་ཟུང་འཇུག་གི་བདག་ཉིད་
ཅན་དུ་གྱུར་པ་སྟེ་ཡེ་ཤེས་རྡོ་རྗེ་དངོས་ཉིད་དོ། །ཡང་ཀུན་རྫོབ་ཏུ་ན་རྡོ་རྗེ་ཕག་མོ་ལ་ཆོམ་རྐུན་
མའི་མཚན་འཇུག་པ་ཡང་ཡོད་དེ། སྔོན་ནི་ལྷ་མོ་དཀའ་བཟློག་མས་འདོད་པའི་ལྷ་ལས་
མདའ་ལྔ་ཡོངས་སུ་བླངས་ཏེ། དྲག་པོའི་དཀའ་ཐུབ་བཟློག་པར་ཡང་བྱས་ལ། འཇིག་རྟེན་
ཐམས་ཅད་མདའ་ལྔས་ཡོངས་སུ་དཀྲུགས་ཤིང་མྱོས་པར་བྱས་ནས། དེ་དག་གི་མདངས་དང་
གཟི་བརྗིད་དང་དཔལ་དང་ལོངས་སྤྱོད་རྣམས་རྟག་ཏུ་འཕྲོག་པར་བྱས་པས་ན། ཆོམ་རྐུན་མ་
ཞེས་གྲགས་སོ་ཞེས་འབྱུང་སྟེ། གདུལ་བྱས་མིང་གིས་འདུལ་བྱེད་བཅོམ་ལྡན་འདས་མ་ལ་
ཡང་མཚན་དེ་བཞིན་དུ་འབྱུང་དུ་རུང་བ་ཡིན་པ{ལྟར}། ལྷ་ཆེན་པོ་འདུལ་བའི་དཀྱིལ་འཁོར་
ཕལ་ཆེར་ལ་དེ་ལྟར་སྣང་བའི་ཕྱིར་དང༌། རྡོ་རྗེ་ཕག་མོ་ཞེས་པའི་མཚན་དོན་ཡང་ཕྱི་ལྟར་ན་
འདིའི་རིགས་ཡིན་པས་སོ། །འདིར་འཕྲོས་དོན་དུ་བཟླས་པའི་མངོན་པར་རྟོགས་པ་ཅུང་ཟད་
བརྗོད་ན། སྤྱིར་བཟླས་པ་དེ་ཡང་རྣམ་པ་གཉིས་ཏེ། ཀུན་རྫོབ་དང་དོན་དམ་པའི་བཟླས་པའོ། །
ཡང་ན་བསྐྱེད་པའི་རིམ་པ་དང༌། རྫོགས་པའི་རིམ་པའི་བཟླས་པ་གཉིས་སོ། །
དེ་ལས་དོན་དམ་པ་དང་རྫོགས་རིམ་གྱི་བཟླས་པ་ནི། དཔྱིད་ཀྱི་ཐིག་ལེ་ལ་སོགས་
པར་བཤད་པ་དེ་ཡིན་པས་འདིར་མི་སྤྲོ་ལ། བསྐྱེད་རིམ་པའི་བཟླས་པའི་དབང་དུ་བྱས་ན། 
བཟླས་པ་པོའི་མཚན་ཉིད། བཟླས་པའི་དགོས་པ། བཟླས་པའི་ངོ་བོ། །བཟླས་པའི་དབྱེ་བ། 
ལས་བཞིའི་མན་ངག བཟླས་པའི་གྲངས། བཟླས་པའི་ཡན་ལག་རྣམས་སོ། །དང་པོ་ནི། དམ་
ཚིག་དང་ལྡན་ཞིང་བཟླས་པ་ལ་མངོན་པར་དགའ་བའོ། །
གཉིས་པ་ནི། སེམས་ཀྱི་དྲི་མ་སྦྱང་བའི་ཕྱིར་དང༌། ངག་གི་ནུས་པ་རྙེད་པའི་ཕྱིར་དང༌། 

རང་ལས་རྒྱུད་གཞན་དུ་གཏོགས་ཤིང་གྲགས་པའི་ཡེ་ཤེས་ཀྱི་ལྷ་དང༌། དེའི་འཁོར་དུ་
གཏོགས་པ་རྣམས་ཀྱི་ཐུགས་རྒྱུད་བསྐུལ་པའི་ཕྱིར་རོ། །རྡོ་རྗེ་གུར་ལས། སངས་རྒྱས་བྱང་
ཆུབ་སེམས་དཔའ་དང༌། །མཁའ་འགྲོ་མ་དང་རང་བཙུན་མོ། །མངོན་སུམ་དུ་ནི་བྱ་བའི་ཕྱིར། །
སྔགས་ནི་སྙན་གསན་འབེབས་པར་བརྗོད། །ཅེས་ཡེ་ཤེས་ཀྱི་ལྷ་བོད་པ་ལྟ་བུའི་དོན་དུའང་
བཤད་དེ། ཡེ་ཤེས་ལྷ་ལ་བོས་པ་དང་མ་བོས་པའི་ཁྱད་པར་ལས་གསན་མི་གསན་དང་ཉེ་རིང་
གི་དབྱེ་བ་ཡོད་པ་མ་ཡིན་ཡང༌། གསུངས་རྡོ་རྗེའི་རྒྱུ་མཐུན་པའི་བཟླས་པས་སྒྲིབ་པའི་གཉེན་
པོ་བྱེད་པ་དང༌། ཆོས་ཉིད་ཀྱི་བཟླས་པས་སྒྲིབ་པ་ཅུང་ཟད་ཅུང་ཟད་ཟད་པ་ན། ཡེ་ཤེས་ལྷ་
དང་ཇེ་ཉེར་འགྱུར་བ་ཡང་དངོས་པོའི་ཆོས་ཉིད་ཡིན་ཞིང༌། སྔགས་ཀྱི་ལྷ་ནི་སྔགས་ལས་བྱུང་
བ་ཡིན་ལ། རྒྱུ་སྔགས་བསྒྲུབས་པ་ན་འབྲས་བུ་ལྷ་ཡང་ཉེ་བར་འགྱུར་བ་ཡིན་པས། དཔེར་ན། 
ལྷ་སྦྱིན་ལན་མང་དུ་བོས་ན་ལྷ་སྦྱིན་ཉེ་བར་འོང་བ་དཔེར་མཛད་པ་ཡིན་ནོ། །གསུམ་པ་ནི། 
སངས་རྒྱས་རྣམས་ཀྱི་གསུང་ཆོས་ཀྱི་སྐུའི་རང་བཞིན་ཡེ་ཤེས་ཀྱི་རིགས་སྔགས་དེ་དང་རྣམ་
པ་མཐུན་པ་ཞིག་ཡིད་ཀྱིས་བསམས། ངག་གིས་བཟླས་ནས་ཡེ་ཤེས་ཀྱི་རིག་སྔགས་དེའི་ངོ་
བོར་མོས་པ་བྱས་པ་དེའི་ཚེ་ཞེན་པས་ཞུགས་ན་འབྲེལ་བས་མི་བསླུ་བ་ཡིན་ཏེ། འབྲས་བུའི་
རིགས་སྔགས་དེ་མངོན་དུ་བྱེད་པའི་རྒྱུ་ཐ་མལ་པའི་ཡིག་འབྲུ་དེ་ཡང་རྣམ་པ་དེ་དང་མོས་པ་
དེ་ལན་གཅིག་གིས་ཆོག་པ་མ་ཡིན་མོད། རྟག་ཏུ་ཡང་ཡང་བསྐྱར་བཟློས་བྱས་པས་འགྲུབ་པ་
ནི་བཟླས་པའི་དོན་ནོ། །དེ་ལ་འགྲུབ་ཚུལ་གཉིས་ཡོད་དེ། སྔགས་དེས་ཐུན་མོང་གི་དངོས་
གྲུབ་རྣམས་དང༌། ལས་རབ་འབྱམས་རྣམས་སྒྲུབ་ནུས་པ་དེའི་ཚེ། རིག་སྔགས་སུ་གྲུབ་པ་ནི་
ཡིན་ཡང༌། དེ་ཙམ་གྱིས་ཡེ་ཤེས་སུ་གྲུབ་པ་མ་ཡིན་ལ། ནུས་པ་དེ་ཡོད་ཀྱི་སྟེང་དུ་ལྷག་པོར་
སྒྲ་ཐམས་ཅད་སྔགས་ཀྱི་དེ་ཉིད་དུ་རྟོགས་པ་དེའི་ཚེ་ཡེ་ཤེས་སུ་གྲུབ་པ་ཡིན་ཞིང༌། དེ་ཉིད་
སྒྲིབ་པ་ཐམས་ཅད་དང་བྲལ་བ་ན། སངས་རྒྱས་ཀྱི་གསུང་རྡོ་རྗེའི་སྔགས་སུ་གྱུར་པ་ཡིན་ནོ། །

ཚུལ་དེ་ནི་སྔགས་གཅིག་པུར་མ་ཟད་དེ། ཇི་སྐད་དུ། བསམ་པ་གང་དང་གང་གིས་ནི། །མི་
རྣམས་ཡིད་ནི་ཡང་དག་སྦྱོར། །དེ་དེའི་རང་བཞིན་འགྱུར་ལྷ་མོ། །སྣ་ཚོགས་གཟུགས་ཅན་
ནོར་བུ་བཞིན། །ཞེས་གསུངས་པ་ལྟར། ཡིད་ཀྱིས་བསྒོམ་པའི་ལྷ་ལ་འབྲས་བུའི་སྐུར་མོས་
ཏེ་རྟག་ཏུ་བསྒོམས་ན། གནས་སྐབས་སུ་ལྷའི་བྱ་བ་བྱེད་ནུས་པ་དང༌། དེ་ཉིད་ཆོས་གཞན་དུ་
གནས་གྱུར་ནས་འབྲས་བུ་སངས་རྒྱས་ཀྱི་སྐུ་ཐོབ་པའི་དངོས་རྒྱུར་འགྱུར་བ་ཡིན་ཞིང༌། སྐུ་
གཟུགས་དང་དངོས་གྲུབ་ཀྱི་རྫས་ལ་སོགས་པ་ལའང་བྱིན་རླབས་འཇུག་ཚུལ་རྣམས་དེ་དང་
འདྲ་བར་ཤེས་སོ། །དེ་ལྟར་ན་ཡེ་ཤེས་ཀྱི་རིག་སྔགས་དེ་དང་རྣམ་པ་མཐུན་པ་དག་དེར་མོས་
པ་དང་འབྲེལ་བས་ཡང་ཡང་བསྐྱར་ཞིང་བཟློས་པ་ནི་བཟླས་པའི་ངོ་བོའོ། །འདི་ཁ་ཅིག་
མཉམ་བཞག་གི་རྣལ་འབྱོར་ཡིན་ཟེར་ཡང་མ་ཡིན་ཏེ། མཉམ་བཞག་ལས་ལངས་པ་ངག་གི་
སྤྱོད་པའི་ལས་དང་འབྲེལ་པ་ཡིན་པའི་ཕྱིར་རོ། །སེམས་མ་ཡེངས་པ་དགོས་པའི་ཕྱིར་མཉམ་
བཞག་གོ་སྙམ་ན། དེ་ནི་རྗེས་སྤྱོད་གཞན་ཐམས་ཅད་ལ་ཡང་དགོས་པས་དེ་དག་ཀྱང་དེར་
ཐལ་བར་འགྱུར་རོ། །
བཞི་པ་ནི། མཉམ་བཞག་ལ་སྐྱོ་བར་གྱུར་ན། སྙིང་གའི་ཡེ་ཤེས་སེམས་དཔའི་ཐུགས་
ཀར་ཏིང་ངེ་འཛིན་སེམས་དཔའི་ན་ད་ལས་རླུང་ཕྱིར་འབྱུང་བ་དང་ལྷན་ཅིག་ཧཱུཾ་གི་སྒྲས་ལྷ་
ཚོགས་སྤྲོ་ཞིང་དོན་གཉིས་བྱས། རླུང་ནང་དུ་འཇུག་པ་དང༌། ཨོཾ་གྱི་སྒྲས་ལྷ་ཚོགས་རྣམས་ཚུར་
བསྡུས་ཏེ། གནས་པ་ན་ཨཱཿཡིག་གི་སྒྲས་ན་ད་ལ་ཐིམ་པར་མོས་པ་ནི་རྡོ་རྗེའི་བཟླས་པའོ། །
སྙིང་གའི་ན་དའམ། ས་བོན་ནམ། སྔགས་འཕྲེང་ལས་ལྷ་ཚོགས་སྤྲོས་དོན་གཉིས་བྱས། ཚུར་
འདུས་ཏེ་དང་པོ་གང་ལས་སྤྲོས་པ་དེ་ལ་བསྡུ་བ་ནི། སྤྲོ་བསྡུའི་བཟླས་པའམ་དམ་ཚིག་གི་
བཟླས་པའོ། །ཆོས་ཐམས་ཅད་མཉམ་པ་ཉིད་ཀྱི་ང་རྒྱལ་ལ་གནས་པས་སྔགས་འཕྲེང་རྣམས་
ཕྱི་རོལ་ནས་རང་གི་ཞལ་དུ་ཞུགས། སྐུའི་དབྱིབས་བརྒྱུད་རྡོ་རྗེའི་ལམ་ནས་ལྷ་མོའི་པདྨར་

སོན། ཨ་ཝ་དྷཱུ་ཏིའི་ལམ་ནས་སྟེང་དུ་བྱུང་སྟེ་ཡུམ་གྱི་ཞལ་ནས་ཐོན། རང་གི་ཞལ་དུ་ཞུགས་
སྙིང་གའི་ན་དའམ་ས་བོན་ལ་ཐིམ། ཡང་དེ་ལས་སྔགས་འཕྲེང་བྱུང་ལྷ་མོའི་པདྨར་ཞུགས་
ཤིང་འཁོར་བ་སོགས་གོང་བཞིན་སྒོམ་པ་ནི། དོ་ལི་སྟེ་ཁྱོགས་ཀྱི་བཟླས་པའོ། །གཞན་དེ་
དང་འདྲ་བ་ལས། ཡབ་ཡུམ་གཉིས་ཀར་སེམས་དཔའ་གསུམ་བརྩེགས་ཀྱི་སྐུའི་དབྱིབས་
བརྒྱུད་པ་དང༌། རང་གི་སྙིང་གའི་ཏིང་ངེ་འཛིན་སེམས་དཔའ་ལས་ལངས་ནས་འཁོར་ཚུལ་
ཕར་འཁོར་བ་བྱེད་པ་ཡིན་པས་རང་གི་ཞལ་ནས་ཐོན་ཡུམ་གྱི་ཞལ་དུ་ཞུགས་པ་སོགས་ཏེ། 
ཡེ་ཤེས་ཀྱི་བཟླས་པའོ་ཞེས་འདོད་དེ། དེ་གཉིས་ཀར་འཁོར་ལོའི་བཟླས་པའོ། །སྤྱི་བོའི་ཧཾ་
དང་ལྟེ་བའི་ཨཾ་གདོད་ནས་གྲུབ་པ་དེ་ལས་སྔགས་ཀྱི་སྒྲ་འབྱུང་བར་མོས་པ་ནི་རང་བཞིན་
གྱི་བཟླས་པའོ། །དེ་ཡང་མངོན་བརྗོད་ལས། སྲོག་རྩོལ་ལས་དང་ཆོ་ག་བཞིན། །ཡེ་ཤེས་
ཀྱི་ནི་བཟླས་པར་བྱ། །སྤྲོ་དང་བསྡུ་བའི་སྦྱོར་བ་ཡིས། །མྱུར་དུ་དངོས་གྲུབ་ཐོབ་པར་འགྱུར། །
བདུད་རྩི་ལྔ་དང་ལྡན་བྱས་ནས། །འཁོར་ལོའི་དམ་ཚིག་བཟླས་པ་ནི། ཁྲོ་བོའི་ཚིག་གིས་
བཟླས་བྱས་ནས། །དངོས་གྲུབ་ཐམས་ཅད་བདེ་བས་ཐོབ། །དཀྱིལ་འཁོར་པ་ནི་ཐམས་ཅད་
ཀྱི། བཟླས་པའང་མཉམ་པར་བཞག་པས་བྱ། ཤེས་རབ་ཐབས་ཀྱི་ཆོ་ག་བཞིན། །བཟླས་
པས་རྣལ་འབྱོར་དོན་ཆེན་སྟེར། །རྣལ་འབྱོར་མ་དང་མཁའ་འགྲོ་དཔའ། །མངོན་སུམ་དུ་ནི་
མཆོག་ཀྱང་སྩོལ། །ཞེས་གསུངས་ཏེ། སྲོག་རྩོལ་ཞེས་སོགས་ནི་རྡོ་རྗེའི་བཟླས་པའོ། །སྤྲོ་དང་
སོགས་ནི་དམ་ཚིག་གི་བཟླས་པའོ། །འཁོར་ལོའི་སོགས་ཀྱིས་དོ་ལི་དང་ཡེ་ཤེས་ཀྱི་བཟླས་
པའོ། །ཤེས་རབ་ཐབས་ཀྱི་སོགས་ཀྱིས་རང་བཞིན་གྱི་བཟླས་པའང་ཟུར་གྱིས་བསྟན་པའོ། 
དཀྱིལ་འཁོར་པ་ནི་སོགས་འཁོར་གྱི་བཟླས་པ་བྱེད་ཚུལ་ལོ། །བདུད་རྩི་ལྔ་དང་ཞེས་པ་ནི། 
བཟླས་པའི་དུས་སུ་བདུད་རྩི་ལྔའི་རིལ་བུ་ཁ་ནང་དུ་བཅུག་སྟེ་བཟླ་བའི་དོན་ཡིན་ན། དེ་ཡང་
སྒྲུབ་པའི་སྐབས་ཏེ་བསྙེན་པ་ལ་ནི་མི་དགོས་སོ། ཁྲོ་བོའི་ཚིག་གིས་ཞེས་པའི་ངག་བཟླས་

ཤུགས་དྲག་པོ་ཁྲོ་བཟླས་སུ་གྲགས་པ་ཡང་བསྟན་པར་མངོན་ལ། དངོས་སུ་ནི་དྲག་པོ་ཧེ་
རུ་ཀའི་བཟླས་པ་ཞེས་པའི་དོན་ནོ། །བཀོད་པའི་བཟླས་པ་ཞེས་པ་སྙིང་གར་སྔགས་འཕྲེང་
བཀོད་ནས་ཀློག་པའི་ཚུལ་དུ་བྱེད་པ་ཡང་སྤྱི་ལ་གྲགས་པ་བཞིན་འདིར་ཡང་སྦྱར་རོ། །འགོག་
བཟླས་དང༌། ཡིད་བཟླས་དང༌། ཤུབ་པུའི་བཟླས་པ་དང༌། ངག་བཟླས་དང༌། ཁྲོ་བོའི་བཟླས་
པ་དང༌། སྔགས་དང༌། གཟུགས་དང༌། རྣལ་འབྱོར་གྱི་བཟླས་པ་སོགས་ཀྱང་བཟླས་པའི་དབྱེ་
བར་འགྱུར་རོ། །ལྔ་པ་ནི། རྩ་རྒྱུད་ལས། གང་ཡང་རབ་ཏུ་གྲགས་པའི་སྔགས། །དེ་ཡི་དབྱེ་བ་
རིམ་ཇི་བཞིན། ཁ་དོག་ཕོ་ཉ་ལ་སོགས་སྔགས། །མདའ་ཡི་ཤུགས་བཞིན་ཡོངས་སུ་འཁོར། །
ཕན་ཚུན་འདུད་པའི་གསང་སྔགས་ནི། །ཡུལ་ཉིད་ཀྱིས་ནི་ཕྱེ་བ་ཡིན། །ཞི་བ་ལ་ནི་ལྷོད་པ་
སྟེ། །དྲག་ཅིང་རྩུབ་པ་མ་ཡིན་ནོ། །ས་བོན་འཕྲེང་བ་དེ་ནས་འཛིན། །ཧཱུཾ་ནི་མཐའ་རུ་གནས་
པ་ཡིན། །བསྒྲུབ་བྱ་འགོག་པར་གྱུར་ནས་ནི། །གོམ་པ་གཅིག་ཀྱང་མི་འགྲོའོ། །ཁ་སྦྱོར་སྦྱོར་
བར་གྱུར་པ་དང༌། །རྡོ་རྗེ་ལུ་གུར་བརྒྱུད་བཅིངས་ནས། །རྡོ་རྗེས་ཕྱེ་བ་ཉིད་དང་ནི། །དེ་བཞིན་
སྒྲོ་ཡི་ཆུན་པོས་བསྐོར། །ཞེས་བྱ་བ་ལ་སོགས་པ་གསུངས་ཏེ། རྒྱུད་ཀྱི་རྡོ་རྗེའི་ཚིག་འདི་དག་
ལ། དོན་གྱི་རྣམ་གྲངས་གཞན་དང་གཞན་ལ་སྦྱོར་རྒྱུ་མང་མོད་ཀྱི། སྐབས་འདིར་ལས་བཞིའི་
བཟླས་པ་དང་སྦྱར་བ་ནི། ཁ་དོག་ཅེས་པས་ཞི་བ་ལ་སྔགས་འཕྲེང་དཀར་པོ། རྒྱས་པ་ལ་
སེར་པོ་དབང་ལ་དམར་པོ། དྲག་པོའི་ལས་རྣམས་ལ་ནག་པོ་སྟེ་སྔགས་ལས་སྤྲོས་པའི་ཕོ་ཉ་
ཡང་སོ་སོ་ཡིན་ནོ། །མདའི་ཤུགས་ཀྱིས་འགྲོ་བ་ནི་ཞི་བའི་སྐབས་ཀྱི་ཡིན་པར་བོད་སྔ་མ་ཁ་
ཅིག་བཞེད་ཀྱང༌། ཞི་བ་ལ་ལྷོད་པར་བཤད་པ་དང་འགལ་བས། རྒྱ་གར་གྱི་འགྲེལ་པ་རྣམས་
ཀྱིས་དྲག་པོ་དང་སྦྱར་བ་ཉིད་ལེགས་སོ། །དེས་ན་ཡབ་ཡུམ་གྱི་སྔགས་ཁ་སྦྱོར་དུ་བཟླ་བའི་
ལུགས་ལ། ཡབ་ཀྱི་སྔགས་རྫོགས་པའི་རྗེས་སུ་ཡུམ་གྱི་སྔགས་ཀྱི་ཡིག་འབྲུ་འབྱུང་བ་མི་ཕྱེད་
པར། ཡབ་ཡུམ་གྱི་སྔགས་འཕྲེང་བ་ཉིས་བསྒྲིགས་བཞིན་དུ་བྱུང་བར་བསམ་དགོས་པ་ལས། 

ཡབ་ཡུམ་གྱི་སྔགས་ཀྱི་ཡིག་འབྲུ་ཕན་ཚུན་ཁ་སྦྱོར་དུ་གནས་པའི་ཚུལ་གྱིས་བསྒོམ་པ་ཡིན་ལ། 
གལ་ཏེ་ཡབ་རྐྱང་ལ་སོགས་པར་བཟླ་ན་སྔགས་གཅིག་པ་ཉིད་ལ་ཡིག་འབྲུ་གཉིས་རེ་གའུ་ཁ་
སྦྱོར་གྱི་ཚུལ་གྱིས་བསྒོམ་པ་ཁ་སྦྱོར་སྦྱོར་བ་སོགས་ཀྱི་དོན་ནོ། །སྤྲོ་བསྡུ་དང་བཀོད་པ་དང་
འཁོར་ལོའི་བཟླས་པ་གསུམ་ཆར་ལ་ལས་བཞིའི་དམིགས་པ་འདི་དག་འཇུག་པར་སྣང་ལ། 
སྤྲོ་བསྡུའི་སྐབས་སྔགས་ཉིད་འོད་དང་བཅས་པ་སྤྲོ་ཞིང་བསྡུ་བའི་འགྲོས་ལ་སྦྱོར། བཀོད་
པའི་སྐབས་སྔགས་ལས་བྱུང་བའི་འོད་ཟེར་ལ་སྦྱོར་དགོས་པ་སོགས་ཡིན་ཡང༌། འཁོར་ལོ་
དམ་ཚིག་བཟླས་པ་ནི། ཁྲོ་བོའི་ཚིག་གིས་བཟླས་བྱས་ནས། །ཞེས་འབྱུང་བ་ལྟར། དཔལ་
ཧེ་རུ་ཀ་རྡོ་རྗེ་ཁྲོ་བོ་ཐམས་ཅད་ཀྱི་རབ་མཆོག་ཉིད་ཀྱི་ཕྱིར། ཁྲོ་བོ་ལ་འཁོར་ལོའི་བཟླས་པ་
བསྔགས་པར་བཞེད་པས། དེའི་ཕྱིར་དེ་དང་སྦྱར་ན་ཞི་བ་ལ་སྔགས་ཀྱི་ཡིག་འབྲུ་རྣམས་ཅུང་
ཟད་མ་རེག་པ། ཡིག་འབྲུ་རེ་རེ་བཞིན་འོད་ཟེར་དཀར་པོ་དལ་གྱིས་འཁོར་བ་ལྷོད་ཅིང་དལ་
གྱིས་འགྲོ་བ་སྒོམ་མོ། །དབང་གི་ལས་ལ་ནི། ཡིག་འབྲུ་དམར་མོ་འོད་ཟེར་དམར་པོ་ཅན་ཡི་
གེ་སྔ་མའི་ཞབས་ལ་འོད་ཟེར་ལྕགས་ཀྱུ་ལྟ་བུར་ཡོད་ཅིང༌། ཕྱི་མའི་མགོ་ལ་འོད་ཟེར་ཞགས་
མིག་ལྟ་བུ་ཡོད་པ། དེ་ལ་ལྕགས་ཀྱུ་ལྟ་བུ་དེ་བཏབ་ནས་སྔ་མས་ཕྱི་མ་དྲངས་པའི་ཚུལ་གྱིས་
འགྲོ་བ་ནི། ལུ་གུར་བརྒྱུད་ལྟ་བུའི་འགྲོས་སོ། །
དྲག་པོ་ལ་ནི་བླ་མ་གོང་མ་རྣམས་སྲད་བུ་ནག་པོ་ལྟ་བུའི་ཚུལ་ཞེས་གསུང་སྟེ། ཡིག་འབྲུ་
དང་པོ་ཁ་ཤར་དུ་བལྟས་ན། གཉིས་པ་བྱང་དུ་བལྟས། གསུམ་པ་ནུབ་ཏུ་བལྟས་བཞི་པ་ལྷོར་
བལྟ་བ་ལ་སོགས་པ་ཡིན། ཡང་ན་རྡོ་རྗེས་དབྱེ་བའི་འགྲོས་ཏེ། ཡི་གེ་སྔ་མ་སྔ་མ་ཕྱི་མ་ཕྱི་
མས་ཕུལ་ཞིང༌། ཤིན་ཏུ་མྱུར་བ་མདའི་ཤུགས་ལྟར་འགྲོ་བའོ། །རྒྱས་པ་ལ་ནི། སྔགས་འབྲུ་
རེ་རེ་ལས་འོད་ཟེར་ཡི་གེའི་སྨད་ཀྱི་ཕྱོགས་ལ་ཇེ་རྒྱས་རྩེ་མོ་ཅུང་ཟད་འཁྱིལ་པའི་རྣམ་པ་ཅན་
མང་པོ་བཤིབས་པས་རྨ་བྱའི་སྒྲོ་ཕོན་འདྲ་བ་བསྒོམ་པ་སྟེ། ཐམས་ཅད་ལ་མཚུངས་པར་ཡིག་

འབྲུ་སྔ་མ་སྔ་མའི་ཞབས་ཀྱི་ཕྱོགས་ལ་ཕྱི་མ་ཕྱི་མའི་མགོ་འཐུད་དེ། ཡིག་འབྲུ་མ་རེག་ཅིང་
འོད་ཟེར་འབྲེལ་བའི་ཚུལ་གྱིས་འཁོར་བར་སྒོམ་པ་ཡིན་ནོ། །ལྕགས་ཀྱུ་ཉིད་ཀྱིས་དགུག་
པར་བྱ། །ཞེས་དང༌། འབིགས་པ་མདའ་ཡིས་སྦྱར་བར་བྱ། །ཞེས་པ་ནི། དབང་གི་ལས་ཀྱི་ཕོ་
ཉ་སྤྲོ་ཚུལ་ཡིན་ལ། གཏུན་ཤིང་གིས་ནི་དཀྲུག་པ་དང༌། །རྡོ་རྗེ་ཁ་ཡིས་བཟའ་བར་བྱ། །ཞེས་
པ་ནི་དྲག་པོའི་ལས་ཀྱི་ཕོ་ཉའི་བྱ་བ་དང༌། དུས་མིན་འཆི་ལས་རྒྱལ་བ་ཉིད། །ཡན་ལག་ཁ་
ཊྭཱཾ་ག་དང་སྦྱར། །ཐོད་པའི་མཆོད་ཡོན་སྣོད་དུ་ནི། །ཞལ་དུ་མཚོན་ཆ་ངེས་པར་སྦྱར། །ཞེས་
པ་ནི་ཞི་རྒྱས་གཉིས་ཀྱིའོ། །དངོས་གྲུབ་ཀྱི་དོན་དུ་བཟླས་པ་ལ་ནི། སྔགས་འབྲུའི་ཁ་དོག་
ལྷའི་སྐུ་མདོག་དང་མཚུངས་པ་དང༌། འོད་ཟེར་ཁ་དོག་སྣ་ལྔ་པའམ། ལྷ་དབང་དུ་བྱ་བའི་ཕྱིར་
དམར་པོའོ། །ཞེས་ཀྱང་གསུངས་ལ། འགྲོས་ནི་ཞི་བ་དང་མཚུངས་པར་དལ་གྱིས་འགྲོ་བའོ། །
དེ་ལ་འཁོར་ལོའི་དམིགས་པ་ཞལ་ནས་ཕར་སྤྲོ་ཞིང༌། རྡོ་རྗེའི་ལམ་ནས་ཚུལ་འོང་བས་ནི། 
ཐིག་ལེ་བརྟན་པ་དང་གསལ་བའི་ཉམས་སྐྱེད་པར་བྱེད། ཐུར་སེལ་ནང་དུ་ཐིམ་པར་འགྱུར་
བའི་ཕན་ཡོན་ཡོད་ཅིང༌། འོན་ཀྱང་རླུང་སྟོད་དུ་འཆུགས་པའི་གེགས་འབྱུང་བ་སྲིད་དོ། །རྡོ་
རྗེ་ནས་ཕར་འགྲོ་ཞིང་ཞལ་ནས་ནང་དུ་འཇུག་པའི་དམིགས་པས་ནི་མི་རྟོག་པའི་ཉམས་སྐྱེ། 
སྲོག་རླུང་དབུ་མར་ཐིམ་པར་བྱེད་རླུང་སྟོད་དུ་འཚངས་པའི་གེགས་སེལ་ཏེ། འོན་ཀྱང་ཅུང་
ཟད་དེ་དམིགས་པ་མི་གསལ་བ་འགྱུར་ཉེན་ཡོད་པས་རེ་རེ་ཁོ་ན་མི་བྱེད་པར། གཉིས་ཀ་ཐུན་
སོ་སོར་སྤེལ་ཞིང་བསྒོམས་ན་བཟང་བ་ལས། དེ་ཡང་སྔ་དྲོ་དང་སྲོད་ལ་ཚུར་འཁོར་བ་དང༌། 
ཉིན་གུང་དང་ཕྱི་དྲོ་ཕར་འཁོར་བ་བསྒོམས་ན་ལེགས་པར་བཞེད་དོ། ཁ་ཅིག་མདའི་ཤུགས་
ཀྱིས་འཁོར་ཚུལ་ཡིག་འཕྲེང་བསྒྲིགས་པ་ལྟར་འདོད་པ་སོགས་ནི་བྱུང་རྒྱལ་དུ་སྨྲ་བར་ཟད་དོ། །
འཁོར་གྱི་བཟླས་པ་ལ་ནི་སྤྲོ་བསྡུའི་བཟླས་པ་གཙོ་བོར་བྱ་སྟེ། དེ་ཡང་གཙོ་བོའི་ཐུགས་ཀར་
དེ་དང་དེའི་སྔགས་བཀོད་ཅིང་འཁོར་དེ་ཉིད་ཀྱི་སྔགས་བཟླ་བའི་གྲོགས་ཀྱིས་གཙོ་བོར་བྱེད་

པར་བསམས་ལ་དེ་དང་དེའི་སྔགས་བཟླ་བ་ནི་མན་ངག་གོ ། 
དྲུག་པ་ནི། དངོས་གྲུབ་སྒྲུབ་པ་ལ་ཚད་མེད་པར་འདོད་དེ། འོན་ཀྱང་དེའི་ལུགས་ལ་ལྷ་
སྐུའི་བསམ་གཏན་ཤིན་ཏུ་གོམས་པས་སྒྲུབ་པའི་ཕྱིར། རྒྱུད་ལས་གསལ་བ་ལྟར་བཟླས་པ་ཁྲི་
ལ་སོགས་པ་ཉུང་ངུས་འགྲུབ་པའང་ཡོད་དོ། །གལ་ཏེ་དམིགས་པ་མི་བརྟན་ན། ངག་བཟླས་
ཁོ་ནས་དངོས་གྲུབ་འགྲུབ་པ་ནི་དཀོན་ལ། ཁ་ཅིག་བྱང་ཆུབ་མ་ཐོབ་བར་དུ་བཟླ་ཟེར་བ་
སོགས་ན། རིག་རིག་གྲས་སུ་སྨྲས་པ་སྟེ་བླུན་པོ་མགུ་བྱེད་དུ་ཟད་དོ། །སློབ་དཔོན་ཕལ་པའི་
ལས་འགའ་ཞིག་སྒྲུབ་པར་འདོད་པས། གྲངས་ཀྱི་བསྙེན་པ་ཙམ་བྱེད་པ་ནི་སྤྱི་དང་མཚུངས་
ཏེ། ཡབ་ཡུམ་གྱི་ཉེ་སྙིང་ལ་ནི་འབུམ་ཕྲག་བདུན་ལ་སོགས་པ་ཡབ་ཡུམ་གང་གཙོ་བོར་བྱེད་
པ་དེའི་འབྲུ་འབུམ་མོ། །སྙིང་པོ་ལ་ནི་འབུམ་ཕྲག་བཞིའོ། །རྩ་བའི་སྔགས་ལ་ནི་སྟོང་ཕྲག་
བརྒྱད་དོ། །འཁོར་རྣམས་ལ་ནི་ཁྲི་ཕྲག་རེའམ། ཕྱིས་ཀྱི་ལག་ལེན་ལྟར་ན་འཁོར་ལོ་གསུམ་
གྱི་ལྷ་ལ་ཁྲི་ཕྲག་བཞི་རེ་དང༌། མ་མོ་བཅུ་གཉིས་ལ་སྟོང་ཕྲག་བཞིའོ། །རྩ་སྔགས་སྙིང་པོ་
ཉེ་སྙིང་གསུམ་ནི་རེ་རེའི་གྲངས་ཚད་འཁྱོལ་བས་ཀྱང་ཆོག་པར་གྲགས་ལ་དབང་བསྐུར་བ་
དང༌། རབ་གནས་ལ་སོགས་པ་ལ་གནང་བ་ཞུ་བའི་བསྙེན་པ་དེང་སང་བསྙེན་པ་ཁ་གསོར་
གྲགས་པ་ལ་ནི། གཙོ་བོའི་སྙིང་པོ་ཁྲི་ཕྲག་གསུམ། འཁོར་ལོ་གསུམ་ལ་ཁྲི་ཕྲག་གཉིས། རྣལ་
འབྱོར་མ་བཅུ་གཉིས་ལ་སྟོང་ཕྲག་ལྔ་དང་ལྔ་བརྒྱ་རེ་བཟླ་བར་འདོད་དེ། ཁ་ཅིག་འདི་རྩ་བའི་
བསྙེན་པ་ཡིན་པར་ཡང་འདོད་ན་དེ་ནི་མི་ལེགས་སོ། །མངོན་བརྗོད་ལས། སྔོན་དུ་བསྙེན་པ་
བྱ་བ་ནི། །ཆོ་ག་བཞིན་དུ་འབུམ་དུ་བཟླས། །འཁོར་ལོའི་གསང་སྔགས་འབུམ་བཟླས་ཤིང༌། །
གཞན་ནི་ཁྲི་རུ་བཟླས་པ་བྱ། །ཞེས་པ་རྩ་བའི་བསྙེན་པ་སྟེ། ད་ལྟ་བཞི་འགྱུར་དུ་བཟླ་བར་
འདོད་དོ། ཁ་གསོ་བ་ལ་ནི་གོང་གི་དེ་རྒྱས་པ་དང༌། འཁོར་ལོ་གསུམ་བོར་བ་འབྲིང་པོ་དང༌། 
གཙོ་བོ་ཡབ་ཡུམ་ཁོ་ན་བཟླ་བ་བསྡུས་པར་འདོད་དོ། །

བདུན་པ་ནི། སྔགས་ཀྱི་ཡན་ལག་མ་ཉམས་པར་བཟླ་བར་གསུངས་པའི་ཡན་ལག་དེ་
ཡང་གང་ཞེ་ན། སྔགས་རང་ཉིད་ལ་གནས་པའི་ཡན་ལག་ནི། རིང་ཐུང་གུད་སྐྱེད་ཡིག་འབྲུ་
རྣམས་ལྷག་ཆད་ནོར་གསུམ་སྤངས་པ་དང༌། མཐུན་པའི་རྐྱེན་གྱི་ཡན་ལག་ལས་བཞི་སོ་སོར་
སྒྲུབ་པ་ལ། ཕྱོགས་དང་དུས་དང་བསམ་པ་དང་ཆ་བྱད་དང་སྔགས་ཀྱི་མཐའ་བསྒྱུར་བ་ལ་
སོགས་པ་དགོས་ལ། རྒྱུན་གྱི་རྣལ་འབྱོར་ལ་དེ་ལྟར་མི་དགོས་ཀྱང༌། སྔགས་ཀྱི་ཡིག་འབྲུའི་
རྣམ་པ་དང་སྒྲའི་རྣམ་པ་གསལ་བ་སྔགས་ཀྱི་བཟླས་པ་དང༌། ལྷའི་རྣམ་པ་གསལ་བ་ཡང་ཡང་
སྒོམ་པ་གཟུགས་ཀྱི་བཟླས་པ་དང༌། དེ་དག་ཀྱང་སྟོང་པ་ཉིད་དུ་རྗེས་སུ་དྲན་པ་ཡང་ཡང་སྒོམ་
པ་ནི། རྣལ་འབྱོར་གྱི་བཟླས་པ་སྟེ། ཐུན་རེ་རེ་བཞིན་དེ་དག་ཚང་བ་ནི་དགོས་ལ། གནས་
སྐབས་སོ་སོར་གསུམ་ཀ་འཛོམ་པ་ངེས་པར་དགོས་པའང་ཡོད། རེ་རེ་ཁོ་ན་ངེས་པར་དགོས་
པའང་ཡོད། གཉིས་འདུས་སམ། གསུམ་འདུས་སམ། རེ་རེ་ཇི་ལྟར་འོས་པས་ཆོག་པའང་
ཡོད་དེ། བླ་མའི་མན་ངག་བཞིན་ཇི་ལྟར་འོས་པ་སྦྱར་བར་བྱའོ། །བཟླ་ཚུལ་ནི། ཐོག་མར་
ངག་བྱིན་གྱིས་རླབས་པ་དང་གདུག་པ་ཅན་བསྐྲད་པའི་ཕྱིར་ཞལ་བཞི་པ་ཅུང་ཟད་བཟླ། 
སྔགས་རིགས་རེ་རེ་ལས་མི་བཟླ་ན། སྐབས་སུ་གང་བབ་པ་དེ་ཉིད་དེའི་རྗེས་སུ་བཟླ་ལ། 
སྔགས་འཕྲེང་ཡོངས་སུ་རྫོགས་པར་བཟླ་ན། དང་པོར་ཡབ་ཀྱི་རྩ་སྔགས་དང་དེ་ནས་ཡུམ་གྱི་
རྩ་སྔགས་འདོན། དེ་ནས་སྙིང་པོ། དེ་ནས་ཉེ་སྙིང༌། དེ་ནས་སྙིང་པོའི་ཉེ་སྙིང༌། དེ་ནས་སྙིང་
པོའི་རྣལ་འབྱོར་མ་བཞི། དེ་ནས་འཁོར་ལོ་གསུམ་གྱི་ལྷ། དེ་རྗེས་སྒོ་མཚམས་མ་བརྒྱད། 
ཀུན་གྱི་ཐ་མར་གོ་ཆའི་སྔགས་འདོན་ཏེ། གང་བཟླས་པ་མང་དུ་བྱེད་པར་འདོད་པ་དེ་སོ་སོའི་
སྐབས་དེ་ཉིད་དུ་བཟླ་བ་ཡིན་ནོ། །ཡབ་ཡུམ་གཉིས་མེད་དུ་བཟླ་བའི་མན་ངག་ནི་ཕམ་ཐིང་
བ་རྗེས་འབྲང་དང་བཅས་པའི་ཕྱག་ལེན་ཏེ། རྒྱུད་འདི་ལ་རྣལ་འབྱོར་མའི་སྔགས་གཙོ་བོ་
ཡིན་པའི་ཕྱིར་དང༌། ཕན་ཚུན་འདུད་པའི་གསང་སྔགས་ཞེས་པ་དང༌། ཁ་སྦྱོར་སྦྱོར་བར་གྱུར་

པ་ཞེས་སོགས་ཀྱི་རྒྱུད་ཚིག་གིས་ཀྱང་གསལ་བར་བསྟན་པ་ཡིན་པས་བཟླས་པ་བྱེད་ཚུལ་
མཆོག་ཏུ་སྣང་ལ། མ་མོ་བཅུ་གཉིས་པོའི་འགོར་སུམྦྷ་དང༌། དཔའ་བོའི་རྐང་བརྒྱད་དེ་བཅུ་
གཉིས་སྤེལ་བ་ནི་ལཱུ་ཡི་པའི་སྐབས་སུ་ཕམ་ཐིང་བ་ཡང་བཞེད་པ་ཡིན་ཏེ། ཁུངས་ཕྱག་རྡོར་
བསྟོད་འགྲེལ་ལས་འབྱུང་མོད། འོན་ཀྱང་འདིར་ནག་པོའི་ལུགས་ལ་ནི་མི་སྦྱོར་ཏེ། ད་དུང་
འདི་ལ་མན་ངག་གི་གནད་ཅུང་ཟད་ཡོད་པ་ནི་གཞན་དུ་ཤེས་པར་བྱའོ། །བགྲང་འཕྲེང་གི་
ཡན་ལག སྤྱིར་འཕྲེང་བའི་རྒྱུ་དང༌། གྲངས་དང༌། བགྲོང་ཚུལ་དང༌། བྱིན་རླབས་ཀྱི་རིམ་པ་མི་
འདྲ་བ་རྣམས་ནི་སྤྱི་དང་འདྲ་ཞིང་ལོགས་སུ་ཤེས་པར་བྱ་ལ། འདིར་ནི་མི་ཐོད་ལས་བྱས་པའི་
འཕྲེང་བ་ཆོ་ག་བཞིན་དུ་བྱིན་གྱིས་བརླབས་ནས་གཡོན་པའི་མཐེ་བོང་དང༌། སྲིན་ལག་གིས་
བགྲང་བར་བྱའོ། །མངོན་བརྗོད་ལས། དུང་ཆེན་འཕྲེང་བ་བླངས་ནས་ནི། །ལག་གཡོན་མཐེ་
བོང་སྲིན་ལག་གིས། །གསང་སྔགས་དག་ནི་བཟླ་བར་བྱ། །ཞེས་སོ། །དེ་ལྟར་བཟླས་ན་
གཡོན་པའི་ཀུན་སྤྱོད་ཀྱིའང་ཆ་ཤས་སུ་འགྱུར་ལ། སྲིན་ལག་རླུང་ཡིན་ཞིང་མེ་ཡང་དེ་ལ་
འདུས་པ་དང༌། མཐེ་བོང་ས་ཡིན་ཞིང་ཆུ་ཡང་དེ་ལ་འདུས་པ་དང༌། ལས་ཀྱི་རླུང་གིས་ལྟེ་བའི་
མེ་སྦར་བས་ཁམས་སྙི་བ་ཆུ་དང༌། སྲ་བ་སའི་ཐིག་ལེ་ཞུ་ཞིང༌། ཞུ་བདེ་དེ་ལས་བདེ་བ་ཆེན་པོ་
ཐོད་པའི་འཕྲེང་བས་མཚོན་པ་དེ་འབྱུང་ལ། བདེ་ཆེན་{དེས་[དཔེ་]གཞོམ་མེད་ཀྱི་སྒྲ་སྔགས་
ལ་ཚད་འཇོག་པར་བྱེད་དེ། མཚོན་དོན་དེ་ཁོ་ན་ཉིད་དེ་ལྟར་ཤེས་པར་བྱའོ། །གསུམ་པ་ཐུན་
མཚམས་ལ་འཇུག་པ་གོ་ཆའི་རྣལ་འབྱོར་ནི། ཨོཾ་ཧ་ན་མ་ཧི་སྭཱ་ཧཱ་ཧཱུཾ། བོ་ཥ་ཊ་ཧེ། ཧཱུཾ་ཧཱུཾ་ཧོ། ཕཊ་
ཧཾ། དཔའ་བོའི་གོ་ཆ་དྲུག་གོ །ཨོཾ་བཾ། ཧཾ་ཡོཾ། ཧྲཱིཾ་མོཾ། ཧྲིཾ་ཧྲིཾ་ཧཱུཾ་ཧཱུཾ་ཕཊ་ཕཊ། ཡི་གེ་ཨོཾ་ནི་ཐམས་
ཅད་དུ་སྟེ། རྣལ་འབྱོར་མ་དྲུག་གི་གོ་ཆའོ། །ཞེས་གསུངས་ཏེ། དེ་ཡང་ཨོཾ་ཡིག་ལྷག་པོར་སྣོན་
པ་ནི། བཅུ་གཉིས་ཀར་ལ་ཡིན་པས་ན་མ་ཧི་སོགས་ལྔ་དང༌། ཧཾ་ཡོཾ་སོགས་ལྔ་ལ་ཨོཾ་ཡིག་རེ་རེ་
ཡོད་ལ། སྡེ་ཚན་གཉིས་ཀྱི་ཐོག་མ་གཉིས་ལ་ཨོཾ་ལྷག་པོ་བསྣན་པས་ཨོཾ་ཉིས་འགྱུར་རོ། །དེ་

ལ་ཡབ་ཡུམ་གྱི་རྩ་སྔགས་གཉིས་དང༌། སྙིང་པོ་གཉིས་དང༌། ཉེ་སྙིང་གཉིས་དང༌། གོ་ཆ་
གཉིས་རྣམས་ལ་རིན་ཆེན་བཞི་ཞེས་བྱ་སྟེ། གཉིས་ཚན་དུ་སྦྱར་བ་བཞི་པོ་རེ་རེ་ལ། རྩ་བའི་
རྒྱུད་ཉིད་དུ་ལས་ཚོགས་མང་དུ་གསུངས་པའི་ཕྱིར་དེ་ལྟར་གྲགས་པ་སྟེ། རྩ་རྒྱུད་ལས། ས་
སྟེང་ན་ནི་རིན་ཆེན་བཞི། །འཕྲེང་བ་སྔགས་ནི་དམ་པ་ཡིན། །ཞེས་གསུངས་སོ། །དེ་ཡང་
དཀྱིལ་འཁོར་ཉེ་བར་བསྡུ་བ་སྔོན་དུ་འགྲོ་བས་ཐུན་མཚམས་སུ་འཇུག་པ་ན་གོ་ཆ་བཅིང་བར་
བྱ་སྟེ། དེ་ལ་ཉེར་བསྡུ་ནི། སྔར་སྣོད་བཅུད་ལན་མང་དུ་སྦྱངས་ཀྱང༌། ད་དུང་ཐ་མལ་གྱི་རྣམ་
རྟོག་མ་སྤངས་པས། སྣོད་བཅུད་ཀྱི་ཞེན་པ་སླར་ཡང་སྐྱེ་བའི་ཕྱིར། ཡང་ཐུགས་ཀའི་འོད་ཟེར་
གྱིས་སྣོད་བཅུད་གཞལ་ཡས་ཁང་དང་ལྷར་སྦྱང་བ་བྱས་ལ། སྲུང་འཁོར་ནས་བདེ་ཆེན་འཁོར་
ལོའི་བར་དུ་རྟེན་གྱི་དཀྱིལ་འཁོར་ཕྱི་མ་ཕྱི་མ་ནང་མ་ནང་མ་ལ་ཐིམ། དེ་བདག་ཉིད་ལ་
བསྡུའོ། །ལྷ་རྣམས་བསྡུ་བའི་ཚུལ་ལ། ཕྱི་དཀྱིལ་གྱི་ལྷ་རེ་རེ་ལུས་དཀྱིལ་གྱི་ལྷ་རེ་རེ་ལ་བསྡུ་
བའི་ཚུལ་ཡོད་པའང་མི་འགལ་ཞིང༌། ཕྱོགས་གཡོན་སྐོར་གྱི་རིམ་པས་སྣ་བུག་གཡས་ནས་
འཇུག་པ་དང༌། མཚམས་གཡས་སྐོར་གྱི་རིམ་པས་སྣ་བུག་གཡོན་ནས་འཇུག་པ་ཡང་མན་
ངག་ལས་འབྱུང་སྟེ། ཕྱོགས་ཟླ་བའི་ཆོས་ཀྱིས་རྩ་གཡས་པ་ཉི་མའི་ཆོས་བྱིན་གྱིས་རློབས་པ་
དང༌། མཚམས་ཉི་མའི་ཆོས་ཀྱིས་རྩ་གཡོན་པ་ཟླ་བ་བྱིན་གྱིས་རློབ་པར་འགྱུར་ལ། དེ་ནས་
ཡུམ་ཡང་རང་ལ་ཐིམ། མཐར་ལུས་ནང་དུ་ཆུད་པའི་ལྷ་ཐམས་ཅད་ཀྱང་སྙིང་གར་བསྡུས་
པས་དབུས་དབུ་མར་རོ་མཉམ་པས་བྱིན་གྱིས་རློབ་པའོ། །བདག་ཉིད་ཀྱི་སྐུ་ཡང་འོད་གསལ་
དུ་བསྡུས་ནས་སླར་ཐུན་མཚམས་ལྷ་སྐུར་ལྡང་བའམ། ཡང་ན་ཕྱག་གཉིས་པའི་བར་དུ་
བསྡུས་ཏེ། དེ་ལ་གནས་པས་ཐུན་མཚམས་ཀྱི་སྤྱོད་པ་ལ་འཇུག་ཏུ་ཡང་རུང་ངོ༌། །དེ་རྗེས་ཐུན་
མཚམས་ཀྱི་ལྷའི་སྐུ་ལ་གོ་ཆ་གསུམ་གྱི་རྒྱས་བཏབ་པར་བྱ་སྟེ། དེ་ལས་གོ་ཆ་གཉིས་ནི་མེད་
མི་རུང་ཡིན་ལ། གོ་ཆ་ཆེན་པོ་ནི་ལེགས་པའི་ཡན་ལག་གོ །དེ་ཡང་ལུས་དཀྱིལ་གྱི་ལྷ་རྣམས་

ཞུ་ནས་སོ་སོར་མེ་འོད་ཀྱི་གུར་ཁང་རེ་རེའི་ནང་ན་ཟླ་ཕྱེད་ཐིག་ལེ་ན་དས་མཚན་པའི་ཡིག་
འབྲུའི་གཟུགས་ཀྱིས་གནས་པར་བསམ། ལུགས་འདི་ལ་གཙོ་བོའི་སྐུ་ལ་གོ་ཆ་གསུམ་ཀར་
གྱིས་བརྒྱན་པ་ཡིན་པས། ཐུན་མཚམས་ཀྱི་ལྷ་ཡབ་རྐྱང་ཉིད་ལ་དཔའ་མོའི་གོ་ཆ་ཡང་འགོད་
པ་ཡིན་ནོ། །གཞན་དུ་ཡབ་ལ་ཡབ་ཀྱི་གོ་ཆ་ཁོ་ན་འགོད་པའི་རིགས་ལ་དཔའ་བོའི་གོ་ཆ་
འབའ་ཞིག་གོ །དེ་ལྟར་གོ་ཆ་དང་འབྲེལ་བར་ཐུན་མཚམས་ཀྱི་བགེགས་བསྐྲད་ཅིང་བསྲུང་
བའི་དོན་དུ། སུམྦྷ་ལན་གཉིས་ཚམ་རྔམ་དང་བཅས་པས་ཕྱོགས་བཅིངས་ཤིང་ཐུན་མཚམས་
ཀུན་ཏུ་འཁོར་ལོའི་དབང་ཕྱུག་གི་སྐུ་གསུང་ཐུགས་ཀྱི་སྣང་བ་དང་མི་འབྲལ་བ་དགོས་ལ། དེ་
ཉིད་ཆུ་ཡུར་འགོར་གཟུང་བའི་ཚུལ་གྱིས་བསྒོམས་པ་ནི། སྣང་བ་ལྷ། གྲགས་པ་སྔགས། དྲན་
རྟོག་ཐུགས་སུ་མོས་བཞིན་པས། རྐང་བ་བརྒྱད་པའི་སྔགས་ཚར་གཅིག་བརྗོད་དོ། །གོ་ཆ་
གསུམ་བསྒོ་བ་ནི་བདག་སྲུང་བ། ཚམ་རྔམ་ནི་གནས་སྲུང་བ། དག་པ་གསུམ་དྲན་པ་འདི་ནི་
རྣལ་འབྱོར་སྲུང་བ་སྟེ། ཐུན་མཚམས་ཉིད་ལ་བལྟོས་པའི་སྲུང་བ་གསུམ་ཡིན་ནོ་གསུང༌། དེའི་
འོག་ཏུ་དགེ་བ་བྱང་ཆུབ་ཏུ་བསྔོའོ། །དེ་དག་ལ་དག་བྱ་དག་བྱེད་ཅུང་ཟད་སྦྱར་ན། བཟླས་པ་
ནི་ཆོས་ཀྱི་འཁོར་ལོ་བསྐོར་བ་ལ་སོགས་པ་གསུང་རྡོ་རྗེའི་འཕྲིན་ལས་ཀྱི་སྒོ་ནས་འགྲོ་བའི་
དོན་སྤྱོད་པ་མཚོན། འཁོར་བར་སྒྲ་དོན་འདྲེས་འཛིན་གྱི་རྣམ་པར་རྟོག་པ་དང༌། མིང་ཚིག་ཡི་
གེ་བརྗོད་པ་དུ་མ་བྱུང་བ་རྣམས་སྦྱོང་བར་བྱེད། དཀྱིལ་འཁོར་ཉེ་བར་བསྡུ་བས་ནི། ཆོས་ཀྱི་
སྐུའི་སྣང་བ་རབ་འབྱམས་མཐའ་ཡས་པར་འཕྲིན་ལས་ཐམས་ཅད་འདུས་པ་ནི། སྣོད་བཅུད་
སྲུང་འཁོར་ལ་ཐིམ་པ་དང༌། སྣང་བ་རབ་འབྱམས་རྣམས་ཐུགས་རྗེ་ཆེན་པོར་འདུས་པ་ནི། 
དུར་ཁྲོད་སྲུང་འཁོར་སོགས་གཞལ་ཡས་ཁང་ལ་ཐིམ་པ་དང་དེ་ཉིད་སྐུ་རྡོ་རྗེའི་རང་བཞིན་གྱི་
ཕྱིར། དེ་སྐུ་འཁོར་ལ་ཐིམ་པ་དང༌། དེ་གསུང་དང༌། དེ་ཐུགས་དང༌། དེ་ཡང་བདེ་ཆེན་གྱི་ཡེ་
ཤེས་ཀྱི་ངོ་བོ་ཉིད་ཀྱི་ཕྱིར། འཁོར་ལོ་བཞི་རིམ་ཅན་དུ་ཐིམ་པ་དང༌། ཐམས་ཅད་ངོ་བོ་ཉིད་

སྐུར་མཉམ་པ་ཉིད་ཀྱི་ཕྱིར། གཙོ་བོ་ལ་བསྡུ་བ་ཡིན་ཞིང༌། ལྷ་རྣམས་བདེ་བ་དང་སྟོང་པ་
གཉིས་སུ་འདུས་པའི་ཕྱིར། གཡས་སྐོར་གཡོན་སྐོར་གྱི་རིམ་པས་སྣ་བུག་གཉིས་སུ་བསྡུ་བ་
དང༌། རྣམ་ཀུན་གྱི་སྟོང་ཉིད་ཀྱང་བདེ་ཆེན་གྱི་ངོ་བོ་ཡིན་པའི་ཕྱིར། ཡུམ་ཡང་ཡབ་ལ་སྟིམ་པ་
དང༌། ཡེ་ཤེས་ཀྱང་དབྱིངས་ཀྱི་ངོ་བོ་ཡིན་པའི་ཕྱིར་ཞལ་ཕྱག་ལྷག་མ་རྩ་བའི་ཞལ་ཕྱག་ལ་
སྟིམ་པ་ཙམ་མམ་དེ་ཡང་འོད་གསལ་དུ་བསྡུ་བའི་བར་དུ་ཡིན་ནོ། །དེ་ལས་གཞན་དོན་དུ་
གཟུགས་ཀྱི་སྐུའི་སྣང་བ་རྒྱུན་མི་འཆད་པར་འབྱུང་བ་ནི། ཐུན་མཚམས་ཀྱི་ལྷ་སྐུར་བཞེངས་
པས་མཚོན་ནོ། ཁ་ཅིག་དངོས་ཀྱི་གདུལ་བྱ་མེད་པ་ན། ཆོས་ཀྱི་སྐུ་ཉིད་དུ་བཞུགས་པ་ནི་
དཀྱིལ་འཁོར་ཉེར་བསྡུ་དང༌། ཡང་གདུལ་བྱ་བྱུང་བ་ན་གང་འདུལ་གྱི་གཟུགས་སྐུར་སྣང་བ་
ནི་ཐུན་མཚམས་ཀྱི་ལྷའོ་ཞེས་ཀྱང་འཆད་དོ། །དེས་འཁོར་བའི་ཆོས་ཇི་ལྟར་སྦྱོང་བ་ཡང་རྩ་
ཁམས་རླུང་གི་ནུས་པ་སྣ་ཚོགས་པ་དང༌། ཕུང་ཁམས་ཉི་ཤུར་གྲགས་པ་ཚུན་ཆད་ཐིམ་པ་ནི། 
སྣོད་བཅུད་ནས་བརྩམས་གཞལ་ཡས་ཁང་དུ་བསྡུ་བའི་བར་རོ། །ས་ཆུ་ལ་ཐིམ་པ་ནི་གཞལ་
མེད་ཁང་སྐུ་འཁོར་ལ་ཐིམ་པ་དང༌། དེ་བཞིན་དུ་ཆུ་ཐིམ་པ་སྐུ་འཁོར། མེ་ཐིམ་པ་གསུང་
འཁོར། རླུང་ཐིམ་པ་ཐུགས་འཁོར། ནམ་མཁའ་ཐིམ་པ་བདེ་ཆེན་འཁོར་ལོ་བསྡུ་བའི་བར་དུ་
སྦྱོར་རོ། །ཕྱོགས་གཡོན་སྐོར་གྱིས་ཐིམ་པ་སྣང་བ་དང༌། མཚམས་གཡས་སྐོར་གྱིས་ཐིམ་པ་
མཆེད་པ། ཡུམ་དང་ཞལ་ཕྱག་ལྷག་མ་ཐིམ་པ་ཐོབ་པ། ཐམས་ཅད་སྙིང་གར་ཐིམ་པ་ནས་
གཙོ་བོ་ཐིམ་པའི་བར་འོད་གསལ་ཏེ་འཆི་བའི་བར་དང༌། གཉིད་འཐུག་པོའི་བར་དུ་སྦྱོར་
ཞིང༌། དེ་ལས་རྨི་ལམ་དང་བར་དོར་ལྡང་བ་ནི་ཐུན་མཚམས་ཀྱི་ལྷ་སྐུའོ། །འདིར་འཁོར་ལོ་
ལྔའི་དཀྱིལ་འཁོར་ལ་སྡུད་རིམ་རྒྱས་པ་དེ་བཞིན་དུ་བྱུང་ལ། འཁོར་ལོའི་རིམ་པ་ཆེས་མང་བ་
རྣམས་ལའང་འདིས་རིགས་བསྒྲེས་ཏེ་རྒྱས་པར་ཤེས་པར་བྱ་ལ། བཅུ་གསུམ་མའི་སྒྲུབ་
ཐབས་ལ་སོགས་པ་བསྡུས་པ་རྣམས་ལ་ཡང་འབྱུང་བ་ལྔའི་ཐིམ་རིམ་གཅིག་ཏུ་སྡོམས་པ་

སོགས་དོན་གྱི་གཙོ་བོ་རྣམས་ཆ་ཚང་ཡོད་པ་གོ་བར་བྱའོ། །འདིར་བདེ་ཆེན་འཁོར་ལོ་ཁ་དོག་
སེར་པོ་ནམ་མཁའི་ཁམས་སུ་ཇི་ལྟར་འགྱུར་སྙམ་ན། དགྱེས་རྡོར་ལས། དགའ་བ་ནམ་མཁའི་
མཚན་ཉིད་དེ། །ནམ་མཁའ་སེར་སྣ་རྡོ་རྗེ་འགྱུར། །ཞེས་ནམ་མཁའི་ཁམས་རིན་ཆེན་འབྱུང་
ལྡན་དུ་སྦྱར་བ་བཞིན་འདིར་ཡང་ཡིན་པས་མི་འགལ་ལ། དེའི་ཕྱིར་གཙོ་བོའི་གདན་སྣ་
ཚོགས་པདྨ་ཡང་རྣམ་པར་ཤེས་པའི་ཁམས་སོ། །དེ་ནི་རྒྱུད་གཞན་ལས་ཡེ་ཤེས་ཀྱི་ཁམས་སུ་
གསུང་པ་དེ་ཡིན་ན། འདིར་ནི་ནམ་མཁའ་དང་རྣམ་པར་ཤེས་པ་ཁམས་གཅིག་ཏུ་རྩི་བ་ཤས་
ཆེ་ཞིང༌། དེའི་ནང་གི་རྣམ་ཤེས་ནི་སྟོང་ཞིང་རིག་པ་དང༌། ནམ་མཁའ་ནི་བདེ་བའོ། །རྣམ་
གཞག་གཞན་ལས་ནི་ནམ་མཁའི་སྟོང་པ་དང༌། ཡེ་ཤེས་བདེ་བར་བཞེད་དེ། དེ་གཉིས་
ཁམས་རྐང་ཚུགས་པ་རེ་རེར་གསུངས་སོ། །དེ་དག་རྫོགས་རིམ་གང་གི་སྨིན་བྱེད་དུ་འགྱུར་
ན། མ་དག་པའི་སྣང་བ་འོད་གསལ་དུ་བསྡུ་བའི་རིགས་དང༌། དེ་ལས་ལྷ་སྐུར་ལྡང་བའི་
རིགས་རྣམས་ཀྱི་སྨིན་བྱེད་ཡིན་མོད་ཀྱི། ཕལ་ཆེར་སྔར་གྱི་སྐབས་གཞན་དང་གཞན་དུ་སྦྱར་
ཟིན་པའི་ཕྱིར། འདིར་སྦྱོར་བ་གཙོ་མི་ཆེ་ལ། འོན་ཀྱང་མཉམ་བཞག་བདེ་སྟོང་ལས་རྗེས་
ཐོབ་ལྷ་སྐུར་ལངས་པ་དང༌། གཉིད་ཀྱི་འོད་གསལ་ལས་རྨི་ལམ་ལྷ་སྐུར་བཞེངས་པ་དང༌། དེ་
ལས་གཉིད་སད་པའི་དུས་ཀྱི་ལྷ་སྐུར་ལངས་པ་སོགས་དང་སྦྱོར་རོ། །
གཉིས་པ་དངོས་སུ་མ་བསྟན་པ་རྒྱུད་ལས་གསུངས་པས་ཁ་བསྐང་པ་ལ། དུས་རྒྱུན་
གྱི་རྣལ་འབྱོར་དང༌། ཁྱད་པར་གྱི་རྣལ་འབྱོར་གཉིས་སོ། །དང་པོ་ནི། རྩ་བའི་རྒྱུད་ལས། 
གཉིད་ལོག་མ་ལོག་ལངས་པའམ། །བཟའ་བའམ་གྲོང་གི་ཆོས་སྤྱོད་པ། །སྔགས་པས་རྟག་
ཏུ་བཟློས་བྱེད་དེ། །དེ་ལ་བདུད་ནི་ཡོད་མ་ཡིན། །ཞེས་གསུངས་ཏེ། གཉིད་ལོག་ནི་ཉལ་
བའི་རྣལ་འབྱོར་རོ། །མ་ལོག་པ་ནི་སྤྱོད་ལམ་གྱི་རྣལ་འབྱོར་རོ། །ལངས་པ་ནི་ལྡང་བའི་རྣལ་
འབྱོར་རོ། །བཟའ་བ་ནི་ཁ་ཟས་ཀྱི་རྣལ་འབྱོར་རོ། །གྲོང་གི་ཆོས་སྤྱོད་པ་ནི་རྗེས་ཆགས་ཀྱི་

རྣལ་འབྱོར་རོ། །བཟློས་བྱེད་ན་ཞེས་པ་བཟླས་པའི་རྣལ་འབྱོར་རོ། །འགྱུར་ཁ་ཅིག་ལས། 
ཟས་ལ་སྤྱོད་སོགས་མེ་ཐུ་ན། ཞེས་པ་ལྟར་ན། སོགས་ཁོངས་ནས་བཟླས་པ། ཉེར་བསྡུ། 
གཏོར་མ་སོགས་ཀྱང་བསྟན་པར་འདོད་ན། དེ་དག་ལས་བཟླས་པ། གཏོར་མ། ཉེར་བསྡུ། 
ཐུན་མཚམས་ལ་འཇུག་ཚུལ་དང་བཅས་པ་ནི་སྔར་བཤད་ཟིན་ཏོ། །འདིར་ཁ་ཟས་ཀྱི་རྣལ་
འབྱོར་བྱ་སྤྱོད་ཀྱི་རྣལ་འབྱོར། རྗེས་ཆགས་ཀྱི་རྣལ་འབྱོར། གཉིད་ཀྱི་རྣལ་འབྱོར། ལྡང་བའི་
རྣལ་འབྱོར། ཁྲུས་ཀྱི་རྣལ་འབྱོར་ཏེ་དྲུག་ལས། དང་པོ་ནི། ཟས་ཟ་བའི་དུས་སུ་སྐད་ཅིག་རྣམ་
པའི་སྔགས་བརྗོད་པས་ལུས་དཀྱིལ་གསལ་གདབ། ཁ་ཟས་གཏོར་མ་ལྟར་བྱིན་གྱིས་བརླབ་
པའམ། བསྡུ་ན། ཨོཾ་གྱིས་སྦྱངས་ཨཱཿཡིས་རྟོགས། ཧཱུཾ་གིས་མང་པོར་སྦར། ཧས་ཁ་དོག ཧོས་
དྲི། ཧྲཱི་རོ་ནུས་ཕུན་སུམ་ཚོགས་པར་བྱས་པར་བསམ། ཨོཾ་ས་མ་ཡ་ཤུདྡྷ་སརྦ་དྷརྨ་ས་མ་ཡ་ཤུདྡྷོ་
྅་ཧཾ། ཞེས་པས། སྔགས་ཏེ་ལྕེ་ཧཱུཾ་ལས་རྡོ་རྗེ་དཀར་པོར་གྱུར། ཨོཾ་ཨ་མྲྀ་ཏ་ཨུཏ་ཏ་ཀ་ཧཱུཾ་ཧཱུཾ་ཋ་
ཋ་ཏྲཾ་ཨཾ་ཁཾ་ཧཱུཾ། ཞེས་པས་བྱིན་གྱིས་བརླབས་ཏེ། ལྟེ་བའི་ཐབ་ཁུང་ནས་གཏུམ་མོ་འབར་བའི་
དབུས་ན། ལྷ་ཐམས་ཅད་འདུས་པའི་བདག་ཉིད་ཀྱི་ཧཱུཾ་ལ་ཕུལ་པར་མོས་ཏེ། ཨོཾ་ཨཱཿཧཱུཾ་བཟླས་
ཤིང༌། ལག་པ་གཡོན་པས་བཟའ་གཏན་དུ་གཡོན་པས་མི་ལྕོགས་ན་ཁམ་དང་པོ་གཡོན་པས་
བཟའོ། །ཟོས་པས་ལུས་དཀྱིལ་གྱི་ལྷ་ཐམས་ཅད་ཚིམ་པར་མོས། བཟའ་བའི་དང་པོར་ཕུད་
འབུལ་བ་དང༌། ཆང་བུ་སྦྱིན་པ་དང༌། ལྷག་མ་བསྔོ་བ་སོགས་སྤྱི་དང་འདྲའོ། །བཏུང་བའི་
ཁྱད་པར་རྣམས་ཀྱང་ཆོ་ག་དེ་དང་འདྲ་ཞིང༌། ཕུད་ཐིགས་གཏོར་ཚུལ་གྱིས་འབུལ། ལག་
པ་གཡོན་པས་སྣོད་བཟུང་སྟེ་བཏུང་ངོ༌། །གཉིས་པ་ནི། བྱང་ཆུབ་ཀྱི་སེམས་ཀྱིས་ཟིན་པར་
བྱས་ཤིང༌། དངོས་པོ་ཐམས་ཅད་དཔལ་ཧེ་རུ་ཀའི་ཡེ་ཤེས་ཀྱི་རྣམ་རོལ་དུ་ཤེས་པར་བྱས་ལ་
བླ་མ་དང་སངས་རྒྱས་བྱང་སེམས་དང༌། བདག་ཉིད་ལ་ཧེ་རུ་ཀར་ཤེས་པའི་སྒོ་ནས། རྐང་
པ་བརྒྱད་པ་དང་རྩ་སྔགས་ཀྱིས་བསྟོད། རང་ཧེ་རུ་ཀའི་ང་རྒྱལ་གྱིས་སྐྲག་པ་དང་དོགས་པ་

སྤངས་ཏེ། འཁོར་གསུམ་རྣམ་པར་མི་རྟོག་པའི་ལྟ་བས་ཟིན་པའི་སྒོ་ནས་འདོད་པའི་ཡོན་
ཏན་རྣམས་བདེ་ཆེན་ལྷན་ཅིག་སྐྱེས་པའི་གྲོགས་སུ་འཁྱེར་ཞིང་ལོངས་སྤྱོད། གོང་དུ་བཤད་
པ་ལྟར་ཐུན་མཚམས་བྱིན་གྱིས་རློབ་པའི་རྒྱུན་དེ། ལས་སྣང་བ་ལྷ། གྲགས་པ་སྔགས། དྲན་
རྟོག་ཐུགས་སུ་ཡང་ཡང་ཤེས་པ་དང༌། སེམས་ཅན་གང་མཐོང་ཞིང་ཐོས་པ་ཐམས་ཅད་འཁོར་
ལོ་བདེ་མཆོག་དང་རྡོ་རྗེ་ཕག་མོར་མོས། ཨཱ་ལི་ཀཱ་ལིའི་མགོ་བོར་ཨོཾ་དང༌། གཞུག་ཏུ་ཧཱུཾ་ཧཱུཾ་
ཕཊ་སྦྱར་བ་ལན་གཅིག་གམ་གསུམ་རེ་བརྗོད་དེ། རང་བཞིན་གྱི་ངག་དང་བརྟན་གཡོའི་སྒྲ་
སྐད་ཐམས་ཅད་སྔགས་སུ་བྱིན་གྱིས་བརླབས། ཇི་ལྟར་འོས་པར་ཡི་གེ་བརྒྱ་པ་བཟླ་བས་ཀྱང་
ཉམས་ཆག་བསྐང་ཞིང་ལྷའི་ཐུགས་རྒྱུད་བསྐུལ་བར་བྱའོ།། གསུམ་པ་ནི། སྐད་ཅིག་རྣམ་པའི་
སྔགས་ཀྱིས་བདག་དང་རིག་མའི་ལུས་ཀྱི་དཀྱིལ་འཁོར་མ་ལུས་པ་གསལ་བཏབ་ཅིང་རྡོ་རྗེ་
དང་པདྨ་བྱིན་གྱིས་བརླབས། རྒྱས་པར་ན་རྡོ་རྗེ་ཕག་མོ་ཀཾ་ཀཱ་ལ་ཏཱ་ར་ཎའི་སྒྲུབ་ཐབས་ནས་
བཤད་པ་ལྟར། མཁའ་གསང་གི་དཀྱིལ་འཁོར་གསལ་འདེབས། གཞན་ཡང་སྒྲུབ་ཐབས་སུ་
བཤད་པ་ལྟར་ཡབ་ཡུམ་གྱི་གནས་གསུམ་དང་གནས་ལྔ་བྱིན་གྱིས་བརླབ། ཡང་ན་ཀུན་སྤྱོད་
དང་མངོན་སྤྱོད་ལས་འབྱུང་བ་ལྟར། སྙིང་པོ་ཉེ་སྙིང་གི་གནས་བཞི་བྱིན་གྱིས་བརླབས་ཀྱང་
རུང༌། གོ་ཆ་གཉིས་ཀྱང་སོ་སོར་བསྒོ། སྐད་ཅིག་མ་བཞི་དང༌། དགའ་བཞིའི་ཡེ་ཤེས་ངོས་
ཟིན་པར་བྱས་ནས། རྗེས་སུ་ཆགས་པ་སྙོམས་པར་འཇུག་པའི་དགའ་བ་བརྩམས་པར་བྱ་སྟེ། 
རྗེས་ཆགས་ཀྱི་ང་རྒྱལ་བཟུང་བའི་སྔགས་ཀྱང་བརྗོད་ལ། ནུས་པ་དང་ལྡན་ན་ཀུནྡ་ལྟ་བུ་ནོར་
བུར་ཡུན་རིང་དུ་བཀག་ཅིང༌། ཟློག་པ་དང་གནས་སུ་བསྐྱལ་བས་ཕུང་ཁམས་སྐྱེ་མཆེད་ཀྱི་
ལྷ་རྣམས་བདེ་བས་ཚིམས་པར་བྱ་ལ། ཅི་སྟེ་དེ་ལྟར་མི་ནུས་ན་རྗེས་ཆགས་ཡིད་ཀྱིས་བསམ་
པ་ཡིན་ལ། ཅི་སྟེ་ཆགས་བྲལ་གྱི་བསླབ་པས་མ་བཅིངས་པ་གང་དག་ནུས་པ་དང་མི་ལྡན་ན། 
བྱང་ཆུབ་ཀྱི་སེམས་སྤྱི་བོ་ནས་ནོར་བུའི་བར་དུ་བགྲོད་པའི་འོད་ཟེར་ལས་མཆོད་པ་མཐའ་

ཡས་པ་སྤྲུལ་པས། རང་གི་ལུས་ཀྱི་དཀྱིལ་འཁོར་མཉེས་པར་བྱས་ཤིང༌། སླར་ཡང་བྱང་
ཆུབ་ཀྱི་སེམས་ཀྱི་རྡུལ་ཕྲ་རབ་མཆོད་པའི་སྤྲིན་གྱི་ཕུང་པོ་དང༌། སྲེག་རྫས་སུ་གྱུར་པ་སྤྲོས་ཏེ། 
ཤེས་རབ་མའི་ལུས་ཀྱི་དཀྱིལ་འཁོར་གྱི་ལྷ་རྣམས་མཆོད་པ་སྣ་ཚོགས་པས་མཆོད་ཅིང༌། མེ་
འོད་རབ་ཏུ་འབར་བའི་ལྷ་ཚོགས་ལ་སྲེག་བླུགས་སུ་འབུལ་ཞིང༌། ལྷན་ཅིག་སྐྱེས་པའི་སྐད་
ཅིག་ངོས་གཟུང་སྟེ། ཕཊ་ཀྱི་སྒྲས་ཕྱུང་ནས། མཐར་ཨོཾ་སརྦ་ཏཱ་ཐཱ་ག་ཏ་པཱུ་ཛ་བཛྲ་སྭ་བྷཱ་ཝ་ཨཏྨ་
ཀོ྅་ཧཾ། ཞེས་པས་མཆོད་པའི་ང་རྒྱལ་གཟུང་བར་བྱའོ། །བཞི་པ་ནི། ཉལ་བའི་ཚེ་སྲིད་པ་
གསུམ་བསྡུ་བ་ནས། བདག་ཉིད་ཕྱག་གཉིས་པའི་བར་དུ་བསྡུ་བ་ཉེར་བསྡུའི་སྐབས་བཞིན་
ལས། གདན་པད་ཉི་འཇིགས་བྱེད་དུས་མཚན་རྣམས་ཀྱང་རིམ་པས་བདག་ལ་བསྡུ། རང་
དམ་ཚིག་སེམས་དཔའ་ཐུགས་ཀའི་ལུས་དཀྱིལ་གྱི་གཙོ་བོ་ཡེ་ཤེས་སེམས་དཔའ་ལ་བསྟིམ། 
དེའི་ཡང་ཡུམ་ཡབ་ལ་ཐིམ། ཡབ་ཐུགས་ཀའི་པད་ཉིའམ་པད་ཟླ་ལ་ཐིམ། པདྨ་ཉི་མ་ལ། དེ་
ཧཱུཾ་ལ་དེ་ལ་ཡུན་རིང་དུ་སེམས་གཟུང༌། དེ་ནས་དེའི་ཞབས་ཀྱུ་ཁོག་པ་མགོ་བོ་ཟླ་ཕྱེད་ཐིག་ལེ་
ན་དའི་བར་དུ་རིམ་གྱིས་བསྡུས་ནས། ན་ད་མཐིང་ཀ་ལ་ཡུན་རིང་དུ་སེམས་གཟུང༌། དེ་ཡང་
ཡལ་བར་བསམ་ཏེ། མི་རྟོག་པ་ལ་བཞག་པའི་ངང་ནས་གཉིད་དུ་འགྲོ་བར་བྱའོ། །བར་དེར་
རྣམ་རྟོག་རགས་པ་སྐྱེས་ནས་བར་ཆོད་པས། ཚར་གཅིག་པོ་དེ་ལ་གཉིད་དང་མ་འགྲིག་ན་
ཡང་ཡང་བསྐྱར་བས་རུང་ལ། འདི་བསྒོམས་པ་ཁོ་ནས་གཉིད་འཐུག་པོའི་འོད་གསལ་རང་
ཤུགས་ལ་ཟིན་པར་འགྱུར་རོ། །ལྔ་པ་ནི་གོང་དུའང་བཤད་པ་ལྟར་ཏེ། རྣལ་འབྱོར་མ་རྣམས་
དང་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་ཨོཾ་མ་ཧཱ་སུ་ཁ་
སོགས་སྔགས་ཀྱི་སྒྲས་བསྐུལ་བ་དང༌། དཔའ་བོ་དང་རྣལ་འབྱོར་མ་ཐམས་ཅད་ཀྱིས་ཌཱ་མ་
རུའི་སྒྲ་དང༌། ཀ་ར་ཀ་ར་ལ་སོགས་པ་རྩ་སྔགས་ཀྱི་སྒྲས་བསྐུལ་ཏེ་གཉིད་སད་པར་བྱེད་པ་
ཡིན་ལ། དེ་ཡང་གཉིད་ཀྱི་རྣལ་འབྱོར་ལ་གོམས་པ་ཡིན་ན། གཉིད་ད་ལྟ་ནི་མ་སད་སད་དུ་ཉེ་

བའི་སྐབས་དེར་སད་པར་འགྱུར་བ་ཡང་ཤེས་ཤིང་དམིགས་པ་ཡང་གསལ་ཐེབས་པར་ནུས་
ན། གཉིད་ཀྱི་ནང་དུ་དམིགས་པ་དེ་བཞིན་དུ་བསྒོམས་པས། དམིགས་པ་གསལ་ཐེབས་པ་
དང་གཉིད་སད་པ་མཉམ་པོར་འགྱུར་ལ། སད་མ་ཐག་ཏུ་སྣང་བ་ཐམས་ཅད་དཀྱིལ་འཁོར་
དུ་གསལ་གདབ་བོ། གཉིད་ཀྱི་སྒོམ་ལ་དབང་མ་འབྱོར་བ་རྣམས་ཀྱིས་ཐོག་མར་རང་ཤུགས་
ལ་གཉིད་སད་པ་ལས་འོས་མེད་ཀྱང༌། ད་དུང་འོད་གསལ་ལས་མ་ལངས་པའི་མོས་པ་བྱ་དེ་
རྗེས་གོང་བཞིན་བསྐུལ་བས་གཉིད་སད་པར་ཡང་མོས་ཤིང༌། དེ་ནས་སྣང་བ་ཐམས་ཅད་
ལྷར་སྒོམ་པའོ། །དྲུག་པ་ནི། གོང་དུའང་སྨོས་མོད་ཀྱི། ལྷ་དབང་བསྐུར་བའི་དམིགས་པ་ཁོ་
ནས་ཁྲུས་བྱ་བ་ལས། རིགས་བདག་གིས་རྒྱས་འདེབས་མི་དགོས་སོ། །དངོས་སུ་ཁྲུས་མི་
བྱེད་ནའང༌། ཁྲུས་ཀྱི་རྣལ་འབྱོར་གྱི་དམིགས་པ་སྒོམ་པ་མ་ཆག་ན་ལེགས་ཤིང༌། སྤྱིར་ཐུན་
མཚམས་ཀྱི་སྤྱོད་པ་ཕྱི་མ་འདི་རྣམས་རེ་རེ་ནས་མ་གྲུབ་ཀྱང་མངོན་རྟོགས་ཀྱི་ཆོ་ག་མ་ཚང་
བར་མི་འགྱུར་ཡང༌། ཏིང་ངེ་འཛིན་མྱུར་དུ་སྐྱེ་བ་དང༌། བསྒྲུབ་པར་བྱ་བའི་དམ་ཚིག་སྲུང་བ་
དང༌། སྔགས་ཀྱི་སྤྱོད་པ་ལ་གནས་པ་དང༌། བྱིན་རླབས་ཁྱད་པར་ཅན་འཇུག་པ་ལ་མཆོག་ཏུ་
གལ་ཆེ་བའི་ཡན་ལག་ཡིན་ནོ། །
གཉིས་པ་ཁྱད་པར་གྱི་དུས་སུ་སྤྱོད་པའི་རྣལ་འབྱོར་ལ། ལག་མཆོད་ཀྱི་རྣལ་འབྱོར་དང༌། 
ཕྱི་རོལ་མཆོད་པ་དང༌། ཚོགས་ཀྱི་མཆོད་པ་སྟེ་གསུམ་མོ། །དང་པོ་ནི། ཚོགས་ཀྱི་འཁོར་ལོ་
ལ་སོགས་པའི་སྔོན་རོལ་ཏུ་འདི་ངེས་པར་བྱ་དགོས་ལ། གཞན་ཡང་ཚེས་བཅུའི་མཆོད་པ་ལ་
སོགས་པའི་དུས་དང༌། ཁ་ཟས་ཀྱི་རྣལ་འབྱོར་གྱི་སྔོན་དུ་གྲུབ་ནའང་ཤིན་ཏུ་ཁྱད་ཆེ་སྟེ། ཇི་
སྐད་དུ། གཉིས་མེད་ལ་གནས་ཟས་ལ་ནི། །རྡོ་རྗེ་སེམས་དཔའ་ལ་སོགས་བརྡས། །ཞེས་པ་
དང༌། དྲིལ་བུ་ཞབས་ཀྱིས་ཀྱང༌། ཟས་ཀྱི་རྡོ་རྗེ་སེམས་སོགས་དང༌། སྙིང་གའི་དཀྱིལ་འཁོར་
སྦྱིན་སྲེག་བྱ། །ཞེས་གསུངས་སོ། །དེ་ལ་རང་འཁོར་ལོ་སྡོམ་པའི་རྣལ་འབྱོར་རྒྱས་བསྡུས་

གང་རུང་ཞིག་སྔོན་དུ་བཏང་ལ། བསྡུ་ན་སྐད་ཅིག་རྣམ་པའི་སྔགས་བརྗོད་དེ་ཕྱག་གཉིས་པའི་
ང་རྒྱལ་དུ་ལངས་པས་ཀྱང་ཆོག བྱིན་གྱིས་བརླབས་པའི་ནང་མཆོད་ཡོད་ན་དེ་དང༌། མེད་ན་
ཆང་ངམ་ཁུ་བའི་དངོས་པོ་གང་ཡང་རུང་བ་ཞིག་བདུད་རྩིར་བྱིན་གྱིས་རླབས། གཡས་པའི་
མཐེབ་སྲིན་གྱིས་ནང་མཆོད་བླངས་ནས་གཡོན་པ་ལ་བསངས་གཏོར་བྱ། བསངས་སྦྱངས། 
སྟོང་པའི་ངང་ལས་མཐེ་བོང་ལ་ཟླ་གདན། སོར་མོ་གཞན་བཞི་དང་སོར་མོ་རྣམས་བསྡུས་
པའི་སེན་མོ་ལ་ཉི་གདན། དེ་རྣམས་ཀྱི་སྟེང་དུ་མཐེ་བོང་ལ་ཨོཾ་ཨོཾ་ཧ། འཛུབ་མོ་ལ་ཨོཾ་ན་མ་ཧི། 
གུང་མོ་ལ་ཨོཾ་སྭཱ་ཧཱ་ཧཱུཾ། སྲིན་ལག་ལ་ཨོཾ་བཽཥཊ་ཧེ། མཐེའུ་ཆུང་ལ་ཨོཾ་ཧཱུཾ་ཧཱུཾ་ཧོ། སེན་མོའི་ངོས་ལ་
ཨོཾ་ཕཊ་ཧཾ། ལག་པའི་མཐིལ་དུ་པདྨ་དམར་པོ་འདབ་མ་ལྔ་པ། འདབ་མ་གཉིས་པ་ལ་ཟླ་བའི་
གདན། ལྟེ་བ་དང་གཞན་བཞི་ལ་ཉི་མའི་གདན། ལྟེ་བར་ཨོཾ་ཨོཾ་བཾ་དམར་མོ། འདབ་མ་དང་
པོ་ལ་ཨོཾ་ཧཾ་ཡོཾ་སྔོན་མོ། གཉིས་པ་ལ་ཨོཾ་ཧྲིཾ་མོཾ་དཀར་མོ། གསུམ་པ་ལ་ཨོཾ་ཧྲིཾ་ཧྲིཾ་སེར་མོ། བཞི་
པ་ལ་ཨོཾ་ཧཱུཾ་ཧཱུཾ་ལྗང་ཁུ། ལྔ་པ་ལ་ཨོཾ་ཕཊ་ཕཊ་དུད་ཁ་རྣམས་གཡོན་སྐོར་དུ་གནས་པ། ལག་
པའི་རྒྱབ་ཏུ་དཀྱིལ་འཁོར་གྱི་འཁོར་ལོ་ཡོངས་སུ་རྫོགས་པ་གསལ་བར་མོས། སྔགས་ཡོངས་
རྫོགས་བརྗོད་པའམ་ས་བོན་ཙམ་བརྗོད། ལག་པ་ལ་གནས་པའི་སའི་ཁམས་ནི་ལྟུང་བྱེད་
མའོ། །ཆུའི་ཁམས་ནི་གསོད་བྱེད་མའོ། །མེའི་ཁམས་ནི་འགུགས་བྱེད་མའོ། །རླུང་གི་ཁམས་
ནི་པདྨ་གར་གྱི་དབང་ཕྱུག་གོ །ནམ་མཁའི་ཁམས་ནི་པདྨ་དྲ་བ་ཅན་ནོ། །ཞེས་བརྗོད་ཅིང་
བསམས་ཏེ། ལག་པའི་རྒྱབ་ནི་འཁྲིག་མའི་ཚིགས་ཡིན་པར་བཤད་དོ། །ཡང་འདམ་ཁའི་
ཁྱད་པར་ནི། གོ་ཆ་རྣམས་ས་བོན་གྱི་ཚབ་ཏུ་ལྷ་རྣམས་སྐད་ཅིག་གིས་བསྐྱེད་པའམ། ས་བོན་
ཡོངས་སུ་གྱུར་པ་ལས་ལྷར་བསྐྱེད་པའམ། ཆོ་ག་གསུམ་བསྐྱེད་སོགས་གང་བྱས་ཀྱང་འདྲའོ། །
དཀྱིལ་འཁོར་གྱི་ལྷ་ཚོགས་ཀྱང་ས་བོན་གྱི་དཀྱིལ་འཁོར་རམ། སྙིང་པོའི་སྔགས་ཀྱི་དཀྱིལ་
འཁོར་རམ། ཞལ་ཕྱག་ཅན་གང་བསྐྱེད་ཀྱང་འདྲ་སྟེ། ཡིད་ཀྱི་ཡུལ་དུ་གསལ་ཐེབས་པ་གལ་

ཆེ་ལ། ངག་ནས་བརྗོད་པ་ངེས་པར་དགོས་པ་མིན་ཡང་ཞལ་ཕྱག་ཅན་གསལ་འདེབས་པའི་
ཚེ། དམིགས་པ་གསལ་བའི་ཕྱིར་ངག་ནས་བརྗོད་ཀྱང་མི་འགལ་ལོ། །དེ་ནས་ཆང་ལ་སོགས་
པ་ཁུ་བའི་རྫས་ཀྱིས་ལག་པ་གཡོན་པ་ལ་བྱུག་ཅིང་འབྲུ་གསུམ་མང་དུ་བརྗོད། ཁྱད་པར་དུ་
ཨོཾ་ཨོཾ་ཧཱ་སོགས་དང༌། ཨོཾ་ཨོཾ་བཾ་སོགས་དང༌། གཙོ་བོ་ཡབ་ཡུམ་གྱི་སྙིང་པོ་དང༌། འཁོར་གྱི་
ལྷའི་སྔགས་རྣམས་ཀྱི་མཐར་འབྲུ་གསུམ་བཏགས་པས་ཆང་དང་ཁུ་བའི་རྫས་དང༌། ནང་
མཆོད་དང་ཟན་དང་འབྲུ་ལ་སོགས་པ་དངོས་སུ་ཕུལ། ཨརྒྷཾ་ནས་ཤཔྟའི་བར་དང༌། ཨོཾ་བཱི་ནཱི་
བཛྲི་ཎི་ཧཱུཾ་ཧཱུཾ་ཕཊ་ལ་སོགས་པ་རིག་མ་བཅུ་དྲུག་གིས་མཆོད། གཡས་པས་ཌཱ་མ་རུ་འཁྲོལ་
ཞིང༌། རྐང་པ་བརྒྱད་པ་གཉིས་ཀྱིས་བསྟོད། ཡི་གེ་བརྒྱ་པ་ལན་གསུམ་བརྗོད་པས་ལྷག་ཆད་
ཁ་བསྐང༌། ལག་པའི་ལྷ་ལ་འདོད་དོན་གསོལ་བ་བཏབ། ལག་པ་ལ་མཆོད་པའི་རྫས་རྣམས་
སྣོད་གཅིག་ཏུ་བླུག ལག་པ་ལ་གོས་པ་རྣམས་ལག་པ་གཡས་པས་བཞུར་ཏེ་གཡོན་གྱི་ལག་
མཐིལ་དུ་སྤུངས། གཡོན་པས་སྲིན་ལག་གིས་སྙིང་ག་དང༌། ལྕེ་རྩེ་དང༌། དཔྲལ་བར་ཅུང་ཟད་
རེ་བྱུག་ཅིང༌། ཧཱུཾ་ཨཱཿཨོཾ་ཞེས་བརྗོད། ལྷག་མ་ཅི་བདེར་བཞག་གོ །དེ་ནས་ཡོ་ག་ཤུདྡྷོའི་སྔགས་
བརྗོད། ལག་པ་པད་སྐོར་གྱི་མཐར་འཁྱུད་རྒྱ་སྤྱི་བོར་བཞག་པས་ལག་པའི་ལྷ་རྣམས་སྤྱི་བོ་
ནས་ཞུགས་ཏེ། གོ་ཆ་དང་ལུས་དཀྱིལ་ལ་ཐིམ་པར་བསམ། ལག་མཆོད་ལ་ཕུལ་པའི་རྫས་
ལྷག་མ་དེ་རྣམས་ཅི་རིགས་པར་ཚོགས་རྫས་སམ། བཟའ་བཏུང་ལ་བསྲེ་བའམ། ཡང་ན་
ཁྱིམ་གྱི་ནང་དུ་བཞག་པས་ལོངས་སྤྱོད་འཕེལ་བར་འགྱུར་རོ། །དེ་ལྟར་ཡང་ཀུན་སྤྱོད་ལས། 
རྣལ་འབྱོར་པ་ཡི་ལག་མཆོད་ཀྱིས། དབུལ་བ་བསལ་ནས་འདོད་དོན་འགྱུར། སེམས་ནི་
གཞན་དུ་གྱུར་པ་ཉིད། བཟའ་བཏུང་གོས་སོགས་ཐོབ་པར་འགྱུར། རྟག་ཏུ་མཆོད་པ་བྱས་པ་
ཡིས། ཡིད་ལ་བསམ་པ་འགྲུབ་པར་འགྱུར། ཞེས་འབྱུང་སྟེ། སྤྱིར་འདོད་དོན་ཐམས་ཅད་
འགྲུབ་པ་དང༌། ཁྱད་པར་དུ་འཕོངས་པ་སེལ་བའི་མཆོག་ཏུ་གསུངས་ཏེ། སེམས་ནི་གཞན་དུ་

སོགས་ལ། སེམས་ཀྱིས་བསམ་པར་མ་བྱས་ཀྱང༌། །ཞེས་བསྒྱུར་བ་བདེའོ། །གཉིས་པ་ཕྱི་
རོལ་མཆོད་པ་ནི། ཐོ་རངས་སམ་སྔ་དྲོའི་ཐུན་ལ་བྱ་བར་བཤད་པ་ནི། མཚོན་བྱེད་དེ། སྐབས་
གཞན་དུ་ཡང་རུང་ངོ༌། ཐུན་བར་ཡིན་ན་བདག་བསྐྱེད་{ལོགས་[ལ་སོགས་]པ་མི་དགོས་ལ། 
གཞན་དུ་ན་བདག་བསྐྱེད་རྒྱས་བསྡུས་གང་རུང་ཞིག་བླང་དགོས་ཏེ། ཤིན་ཏུ་བསྡུ་ན་ཐོག་
མའི་དག་པ་གསུམ་ལྟ་བུས་ཀྱང་རུང་ངོ༌། །དེ་ནས་རྡོ་རྗེ་གསོར་ཞིང་དྲིལ་བུ་དཀྲོལ་ལ་གནས་
ཀྱི་བགེགས་བསལ། རྡོ་རྗེ་དང་བཅས་པའི་ལག་པ་ས་ལ་བསྟད་ནས་ཀྱང་སུམྦྷ་བཟླས། རྫས་
དང་ཡོ་བྱད་ཚོགས་པར་བྱས། སྔོན་འགྲོ་གཏོར་མ་{བཏང་[དང་]། ཕྱི་ནང་གི་བདུད་རྩི་ལྔ་ཇི་
ལྟར་འབྱོར་བ་དང་དྲི་བཟང་བསྲེས་པའི་ས་གཙང་མ་དང༌། བ་ལང་གི་ལྕི་བའི་གོང་བུ་བསྲེས་
པས་མཎྜལ་གྱི་དབྱིབས་གྲུ་བཞི་དབུས་སུ་ཟླུམ་པོ་བྱ་སྟེ་ལག་པ་གཡོན་པས་བྱུག །ལྗང་ཁུ་
དམར་པོ་དཀར་པོ་སོགས་ཇི་ལྟར་འོས་པར་ཁ་བསྒྱུར། དེ་ལྟ་བུ་མ་ལྕོགས་ན་ཤིང་ངམ་རྫའམ་
འཁར་བ་སོགས་ཀྱི་མཎྜལ་ལ་དྲི་བཟང་དང་ནང་མཆོད་བསྲེས་པ་བྱུགས། མཆོད་པ་ཅུང་ཟད་
ཅིག་བཤམས། གནས་དང་ཡོ་བྱད་བྱིན་གྱིས་བརླབ་པར་བྱ། དེ་ནས་མཎྜལ་ལ་རེག་སྟེ། ཨོཾ་
པུ་ཛ་ཨོ་ཨ་ནས། མ་ཀུ་ཧཱུཾ་ཧཱུཾ་ཕཊ་ཚར་གསུམ་དང༌། ཨོཾ་པིཥྛ་ཨུ་པ་པིཥྛ་སྭཱ་ཧཱ། ཨོཾ་ཀྵེ་ཏྲ་ཨུ་པ་ཀྵེ་
ཏྲ་སྭཱ་ཧཱ། ཨོཾ་ཚནྡྷོ་ཧ་ཨུ་པ་ཚནྡྷོ་ཧ་སྭཱ་ཧཱ། ཨོཾ་མེ་ལཱ་ཀ་ཨུ་པ་མེ་ལཱ་ཀ་སྭཱ་ཧཱ། ཨོཾ་ཤྨ་ཤཱ་ནི་ཨུ་པ་ཤྨ་
ཤཱ་ནི་སྭཱ་ཧཱ། ཨོཾ་པཱི་ལ་བ་ཨུ་པ་པཱི་ལ་ཝ་སྭཱ་ཧཱ། ཞེས་པ་རྣམས་ཀྱང་ལན་གསུམ་གསུམ་བརྗོད། 
གནས་དང་ཉེ་བའི་གནས། ཞིང་དང་ཉེ་བའི་ཞིང༌། ཚནྡྷོ་དང་ཉེ་བའི་ཚནྡྷོ། འདུ་བ་དང་ཉེ་བའི་
འདུ་བ། དུར་ཁྲོད་དང་ཉེ་བའི་དུར་ཁྲོད། འཐུང་སྤྱོད་དང་ཉེ་བའི་འཐུང་སྤྱོད། ཁྱད་པར་ཅན་
གྱི་གནས་ལྔ། ཡུལ་ཉི་ཤུ་རྩ་བཞི། དུར་ཁྲོད་བརྒྱད་དང་བཅས་པ་གདོད་ནས་གྲུབ་པའོ་ཞེས་
མཎྜལ་དེ་ལྟ་བུའི་རང་བཞིན་དུ་མོས་པར་བྱའོ། །དེ་ནས་མཐེབ་སྲིན་གཡོན་པས། གཙོ་བོ་
ཡབ་ཡུམ་གྱི་གནས་སུ་དྲི་བཟང་ངམ་ནང་མཆོད་ཀྱིས་དབུས་སུ་ལྷའི་གནས་གྲུ་བཞི་པ་གཅིག་

བྱ། གཞན་རྣམས་སུ་ཟླུམ་པོ་རེ་བྱ་སྟེ། ལྷ་ཐམས་ཅད་ཀྱི་སྙིང་པོ་ཚར་གསུམ་གསུམ་བརྗོད་དོ། །
ཡང་དེའི་རྗེས་སུ་མེ་ཏོག་གི་ཚོམ་བུ་རེ་ཡང་འགོད་པའི་ལུགས་ཡོད། སྤྱིར་དྲིའི་ཐིག་ལེ་དང་
མེ་ཏོག་གི་ཚོམ་བུ་ཇི་ལྟར་འོས་པ་ཅིག་གིས་ཆོག །གནས་བྱིན་གྱིས་རློབ་པའི་སྔགས་རྣམས་
སྐབས་འདིར་བྱེད་པའང་ཡོད་དེ་མི་འགལ་ལོ། །དེ་ནས་བསངས་སྦྱངས། འབྱུང་བཞི་རི་རབ་
དང་བཅས་པ་བསྐྱེད། དེའི་སྟེང་དུ་སྐད་ཅིག་གིས་གཞལ་ཡས་ཁང་གདན་དང་བཅས་པ་
བསྒོམ། དེའི་རྗེས་སུ་ལྷ་བསྐྱེད་པ་ནི། ཨཱ་ལི་ཀཱ་ལི་དང་བཅས་པའི་མངོན་བྱང་ལྔའམ། ཨཱ་ལི་
ཀཱ་ལི་སྤངས་པའི་མངོན་བྱང་ལྔའམ་ས་བོན་ཙམ་མམ། ཆོ་ག་གསུམ་བསྐྱེད་དང༌། སྐད་ཅིག་
གིས་བསྐྱེད་པ་སོགས་སྐྱེད་ཆོག་གང་གིས་ཀྱང་རུང་མོད་ཀྱི། སྐབས་འདིར་གཙོ་འཁོར་
ཐམས་ཅད་སྙིང་པོའི་སྔགས་ཀྱིས་བསྐྱེད་པ་ཉིད་གཙོ་བོར་བྱེད་དེ། དེ་སྐབས་སྐུའི་རྣམ་པ་
ཡིད་ཀྱིས་གསལ་འདེབས་པ་ཉིད་གཙོ་བོ་ཡིན་ཡང་མངོན་རྟོགས་ངག་ཏུ་བརྗོད་པ་ལའང་
འགལ་བ་མེད་དོ། །དེ་ནས་ཡེ་ཤེས་པ་དགུག་གཞུག་ངེས་པར་བྱ་དགོས་ལ། རྒྱས་པ་ལ་མོས་
ན་གོ་ཆ་དང་དབང་བསྐུར་ཡང་བྱ། དེ་ནས་བྱང་ཕྱོགས་སོ་བདུན་གྱི་དག་པ་དྲན་པར་བྱས་ཏེ། 
མཆོད་ཡོན་ནས་རོལ་མོའི་བར་དང༌། སྙིང་ག་ནས་སྤྲུལ་པའི་རིག་མ་བཅུ་དྲུག་གིས་མཆོད། 
རྒྱས་པ་ལ་སྤྲོ་ན་མཆོད་པའི་རྣམ་གྲངས་གཞན་མང་པོ་ཕུལ་ཡང་ལེགས། བར་འདིར་ལག་
མཆོད་ཀྱི་ཆོ་ག་ཡོངས་སུ་རྫོགས་པའམ། བསྡུ་ན་གོ་ཆའི་ལྷ་བཅུ་གཉིས་པོ་ཁོ་ནའི་ལག་
མཆོད་ཀྱིས་ཀྱང་རུང་ལ། གང་ལྟར་ཡང་ལག་པའི་ལྷ་གཤེགས་གསོལ་མ་བྱས་པའི་བར་དེར་
ལག་པ་གཡོན་པས་མེ་ཏོག་བླངས། ཡི་གེ་གསུམ་བཟླ་ཞིང་གཙོ་བོ་ཡབ་ཡུམ་ལ་མེ་ཏོག་ཕུལ། 
ཡང་སྙིང་པོས་ཀྱང་མེ་ཏོག་ཕུལ། ཉེ་སྙིང་གིས་ཀྱང་ཕུལ། དེ་རྗེས་མཁའ་འགྲོ་མ་ནས་
བརྩམས་ཏེ་གཤིན་རྗེ་འཇོམས་མའི་བར་ལ་རང་རང་གི་སྔགས་ཀྱིས་མེ་ཏོག་ཕུལ། དེ་རྗེས་
ལག་པའི་ལྷ་རྣམས་ཀྱི་གནས་སུ་ཡང་ལག་པ་གཡས་པས་མེ་ཏོག་བླངས་ཏེ་སོ་སོའི་སྔགས་

ཀྱིས་ཕུལ། ལག་པ་ལ་ཕུལ་བའི་མེ་ཏོག་དེ་རྣམས་ཡབ་ཡུམ་གྱི་རྐང་བརྒྱད་བརྗོད་བཞིན་དུ། 
མཎྜལ་གྱི་དབུས་སུ་དོར་རོ། །དེ་ནས་ལག་པའི་ལྷ་གཤེགས་གསོལ་ལག་མཆོད་ཀྱི་སྐབས་
ལྟར་བྱ། དེའི་རྗེས་སུ་མདུན་བསྐྱེད་ལ་ནང་མཆོད་དང༌། སྔགས་མཆོད་དང༌། བསྟོད་པ་དང༌། 
བཤགས་པ་དང༌། ལྷ་ལ་སེམས་འཛིན་པ་དང༌། བཟླས་པ་དང༌། སྨོན་ལམ་སོགས་བྱ་ཞིང༌། 
འགྲུབ་ན་གཏོར་མ་ཡང་སྐབས་འདིར་འབུལ་ཏེ། ཚོགས་མཆོད་བྱེད་ནའང་སྐབས་འདིར་
བྱེད་རྒྱུ་ཡིན་ལ། སྤྱིར་དེ་གཉིས་མ་འགྲུབ་ཀྱང་ཆོ་ག་ཆད་པར་མི་འགྱུར་ལ། གཏོར་ཆོག་བྱེད་
པ་ཤས་ཆེ་བར་སྣང་ངོ༌། །དེ་རྗེས་ཡི་གེ་བརྒྱ་པས་ལྷག་ཆད་ཁ་བསྐང༌། འདོད་དོན་གསོལ་བ་
བཏབ། ཡོ་ག་ཤུདྡྷོའི་སྔགས་དང་ཕྱག་རྒྱས་དཀྱིལ་འཁོར་རང་ལ་གཞུག་ཅིང༌། ཞར་ལ་འོངས་
བའི་མགྲོན་རྣམས་ཨོཾ་ཁྱེད་ཀྱིས་སེམས་ཅན་དོན་ཀུན་སོགས་ཀྱི་མཐར་སེ་གོལ་བརྡབས་པའི་
སྲིན་ལག་ས་ལ་རེག་སྟེ། ཨོཾ་བཛྲ་མུཿཞེས་རང་གནས་སུ་གཤེགས་སུ་གསོལ། འདི་ལ་ཁ་ཅིག་
གཤེགས་གསོལ་གྱི་ཚིག་གིས་རང་གནས་མཎྜལ་ནས་གཤེགས་ནས། རང་གི་སྙིང་གར་བསྡུ་
དགོས་ཞེས་ཟེར་རོ། །དེ་རྗེས་སྨོན་ལམ་དང་བཀྲ་ཤིས་བྱ་བའམ། ཡང་ན་དེ་དག་གཏོར་
མའམ་ཚོགས་མཆོད་ཀྱི་མཐར་སྦྱར་ཏེ་ཡིག་བརྒྱའི་གོང་དུ་བྱས་ཟིན་ན་འདིར་མི་དགོས་སོ། །
གལ་ཏེ་དེ་ཙམ་མ་ལྕོགས་ན། ཕྱི་རོལ་མཆོད་པ་བསྡུས་པ་ནི། མཎྜལ་གྱི་མདུན་དུ་མཆོད་
གཏོར་བཤམས། ནང་མཆོད་བྱིན་གྱིས་རླབས། ལག་མཆོད་གོ་ཆའི་ལྷ་ཁོ་ན་བསྐྱེད། དེ་ལ་
མཆོད་པ་གཞན་མ་གྲུབ་ཀྱང་ནང་མཆོད་ཕུལ་བ་ཁོ་ནས་ཆོག །མཎྜལ་ལ་རེག་ནས་གནས་
བྱིན་རླབས་ཀྱི་སྔགས་བརྗོད། གཡོན་པའི་མཐེབ་སྲིན་གྱིས་ནང་མཆོད་ནས་བླངས་ཏེ། 
མཎྜལ་གྱི་དབུས་སུ་ཆོས་འབྱུང་གྲུ་གསུམ་ཉིས་བརྩེགས་ཟུར་དྲུག་པ་བྱས་ནས། དེའི་དབུས་
སུ་ནང་མཆོད་ཀྱིས་ཐིག་ལེ་ཟླུམ་པོ་ཞིག་བྱ། དེ་དག་འབྲི་བའི་ཚེ་ཡི་གེ་འབྲུ་གསུམ་བརྗོད། དེ་
ནས་ཡེ་ཤེས་པ་སྤྱན་འདྲེན་བྱེད་པ་ལྟར་འཁོར་ལོ་སྡོམ་པའི་ལྷ་ཚོགས་སྤྱན་དྲངས། ལྷ་ཚོགས་

ཀྱི་སྔགས་ཚར་གཅིག་བརྗོད་པས། དཀྱིལ་འཁོར་ཡོངས་རྫོགས་བཞུགས་པ་གསལ་བཏབ། 
མཆོད་པ་རྣམས་བྱིན་གྱིས་བརླབས་ཏེ། ཕྱི་མཆོད། ནང་མཆོད། གསང་མཆོད། རྐང་བརྒྱད་
ཀྱི་བསྟོད་པ་རྣམས་ངེས་པར་བྱ། མཆོད་པ་མང་བ་ལ་སྐྱོན་མེད་དེ། ཇི་ལྟར་འོས་པས་ཁ་
བསྐང༌། དེ་རྗེས་གཏོར་མ་འབུལ། ཚོགས་ཀྱི་མཆོད་པ་སོགས་བྱེད་ན་བར་འདིར་བྱེད། རྗེས་
ཀྱི་བྱ་བ་ཕྱི་རོལ་མཆོད་པ་དངོས་དང་འདྲ། མཎྜལ་ལ་གོས་པའི་བདུད་རྩི་རྣམས་སྲིན་ལག་
གིས་བླངས་ཏེ། ཧཱུཾ་ཨཱཿཨོཾ་ཞེས་གནས་གསུམ་དུ་བྱུག དེ་ནས་ལག་མཆོད་ཀྱི་ལྷ་ཡང་གོང་
བཞིན་རང་ལུས་ལ་གཤེགས་སུ་གསོལ། འདིའི་དག་པ་ནི་ཆོས་འབྱུང་འོག་མ་ནི། རྣམ་ཐར་
སྒོ་གསུམ། གོང་མ་ནི་སྙིང་རྗེའམ་བདེ་བ་ཆེན་པོ་གསུམ། ཟླུམ་སྐོར་ནི་རོ་མཉམ་དུ་རྟོགས་
པའི་ཡེ་ཤེས། དེ་ལས་ལྷ་སྐུ་འབྱུང་བ་ནི་དཀྱིལ་འཁོར་སྒོམ་པའོ། །
གསུམ་པ་འཁོར་ལོའི་མཆོད་པ་ནི། གཞན་དུ་ཤེས་པར་བྱའོ། །རྩ་བའི་གཉིས་པ་སྒྲུབ་
ཐབས་ཀྱི་ཆིངས་མདོ་ཙམ་བསྟན་པ་ལ། རྒྱུད་འདི་སྐོར་དུ་གསུངས་པའི་ཐུན་མོང་མ་ཡིན་
པའི་ཆིངས་དང༌། རྒྱུད་གཞན་དང་ཐུན་མོང་གི་ཆིངས་གཉིས་ལས། དང་པོ་ལ། རྣལ་འབྱོར་
དགུའི་ཆིངས་ནི། ཀུན་སྤྱོད་ལས། གནས་དང་ལྡང་བ་ཉིད་དང་ནི། །འཇུག་དང་རྫོགས་པར་
བྱ་བ་དང༌། །བྱིན་གྱིས་བརླབས་དང་དབང་བསྐུར་དང༌། །ཏིང་འཛིན་མཆོད་པ་ཉེ་བར་བསྡུ། །
ཞེས་གསུངས་ཤིང༌། མངོན་བརྗོད་ལས་ཀྱང་དེ་དང་འདྲའོ། །གནས་པའི་རྣལ་འབྱོར་ནི། 
ཚོགས་གསོག །སྲུང་འཁོར་གཞལ་ཡས་ཁང་གདན་དང་བཅས་པ་ཡན་ཆད་བསྐྱེད་པའོ། །
ལྡང་བའི་རྣལ་འབྱོར་ནི། དཀྱིལ་འཁོར་གྱི་ལྷ་དམ་ཚིག་པ་བསྐྱེད་པའི་སྐོར་རྣམས་
སོ། །འཇུག་པ་ནི་ཕོ་ཉ་གསུམ་བསྲེ་བ་དང༌། ཡེ་ཤེས་པ་གཞུག་པའི་སྐོར་རྣམས་ཏེ། ནག་
པོ་ལུགས་འདི་ལ་ལྡང་འཇུག་དབང་གསུམ་སྤེལ་མར་བྱུང་སྟེ། གཙོ་བོའི་ལྡང་འཇུག་དབང་
གསུམ་རྫོགས་པའི་རྗེས་སུ་དཀྱིལ་འཁོར་ཡོངས་རྫོགས་ཀྱི་ལྡང་འཇུག་དབང་གསུམ་འབྱུང་

བའི་ཕྱིར་རོ། །རྫོགས་པའི་རྣལ་འབྱོར་ནི་ལུས་དཀྱིལ་དང༌། བྱིན་གྱིས་རློབ་པའི་རྣལ་འབྱོར་
ནི། གོ་ཆ་གཉིས་དང༌། སྐུ་གསུང་ཐུགས་དང་གནས་ལྔ་བྱིན་གྱིས་རློབ་པའོ། །དབང་བསྐུར་
བའི་རྣལ་འབྱོར་ནི་ལྷ་ལ་དབང་བསྐུར་བའོ། །ཏིང་ངེ་འཛིན་གྱི་རྣལ་འབྱོར་ནི་དག་པ་དྲན་པ་
དང༌། ལྷ་སྐུ་དང་ང་རྒྱལ་ལ་མཉམ་པར་འཇོག་པ་དང༌། ཕྲག་ཐིག་གི་རྣལ་འབྱོར་རོ། །མཆོད་
པ་ནི་སྔགས་མཆོད་དང་ཕྱི་ནང་དང་གསང་བ་དང་བསྟོད་པའི་མཆོད་པ་རྣམས་སོ། །ཉེར་
བསྡུའི་རྣལ་འབྱོར་ནི། ཉེར་བསྡུ་ཐུན་མཚམས་ལ་འཇུག་པ་དང་བཅས་པ་རྣམས་ཡིན་ནོ། །དེ་
ལྟར་ན། གནས་པའི་རྣལ་འབྱོར་དང༌། ལྡང་བའི་རྣལ་འབྱོར་དང༌། འཇུག་པའི་རྣལ་འབྱོར་
དང༌། རྫོགས་པའི་རྣལ་འབྱོར་དང༌། བྱིན་གྱིས་རློབ་པའི་རྣལ་འབྱོར་དང༌། དབང་བསྐུར་བའི་
རྣལ་འབྱོར་དང༌། ཏིང་ངེ་འཛིན་གྱི་རྣལ་འབྱོར་དང༌། མཆོད་པའི་རྣལ་འབྱོར་དང༌། ཉེ་བར་
བསྡུ་བའི་རྣལ་འབྱོར་ཏེ། རྣལ་འབྱོར་དགུའོ། །སྐུ་གསུམ་ལམ་བྱེད་ཀྱི་རིམ་པ་ནི། ཕྱི་དཀྱིལ་
བསྒོམས་པས་རགས་པའི་ལུས་རྣམ་པར་དག་པར་བྱེད་པ་སྤྲུལ་སྐུ་ལམ་བྱེད། ལུས་དཀྱིལ་
སྒོམ་པ་ཕྲ་བའི་ལྷ་སྐུའི་ངོ་བོ་ངག་རླུང་དག་བྱེད་དང༌། བདེ་བའི་རྒྱུ་ཡིན་པས་ལོངས་སྐུ་ལམ་
དུ་བྱེད། བྱང་ཕྱོགས་ཀྱི་དག་པ་དྲན་པ་ཆོས་ཉིད་ཀྱི་དོན་བསམ་པ་ཡིན་པའི་ཕྱིར་ཆོས་སྐུ་ལམ་
བྱེད་དོ། །དེ་ཡང་རྣལ་འབྱོར་མ་ཀུན་སྤྱོད་ལས། ཕྱི་དཀྱིལ་གོ་ཆ་ཡེ་ཤེས་སྤྱན་འདྲེན་རྗེས་
ཆགས་རྣམས་གསུངས་པའི་རྗེས་སུ། དེ་ནི་སྤྲུལ་པར་ཤེས་བྱ་སྟེ། །ལོངས་སྤྱོད་རྫོགས་པར་
འདོད་པ་ཉོན། །ཞེས་གསུངས། ཡང་པུ་ལ་སོགས་པ་ཡང་དག་སྦྱར། །ཡུལ་དང་ཡུལ་དུ་རྣམ་
པར་གནས། །ཧེ་རུ་ཀ་དཔལ་བདག་ཉིད་དགོད། །ཡི་གེ་ཉི་ཤུ་རྩ་བཞི་ནི། །ལོངས་སྤྱོད་རྫོགས་
པར་ཤེས་བྱ་སྟེ། ཞེས་དང༌། ཆོས་དང་ལོངས་སྤྱོད་སྤྲུལ་པ་ཡི། །སྐུ་གསུམ་དག་ནི་རྣམ་བསྒོམ་
པ། །བྱང་ཆུབ་ཕྱོགས་ཆོས་སུམ་ཅུ་བདུན། །དེ་ནི་ངེས་པར་འབྱུང་བར་འགྱུར། །ཞེས་གསུངས་
པ་རྣམས་ཡིན་ནོ། །ཡང་མཁྱེན་པ་གསུམ་ལམ་དུ་བྱེད་པ་ནི། མངོན་བརྗོད་ལས། བསྐྱེད་པའི་

རིམ་པའི་སྦྱོར་བ་ཡི། །སྒོམ་པ་ཡིས་ནི་བསྒོམ་པར་བྱ། །ཐམས་ཅད་ཤེས་པ་ཉིད་དང་ནི། །དེ་
བཞིན་ལམ་ཀུན་ཤེས་པ་སྟེ། །ཨཱ་ལི་ཀཱ་ལི་རབ་སྦྱོར་བས། །བདག་ཉིད་ཧེ་རུ་ཀར་བསྒོམ་བྱ། །
ཞེས་གསུངས་ཏེ། གཙོ་བོ་འཁོར་དང་བཅས་པའི་ཕྱི་དཀྱིལ་དམ་ཚིག་པ་བསྐྱེད་པ་དང༌། གོ་
ཆ་དང་དབང་བསྐུར་རྒྱས་བཏབ་དང༌། ཡེ་ཤེས་སྤྱན་འདྲེན་དང༌། མཆོད་བསྟོད་རྣམས་ནི་
རྣམ་མཁྱེན་ལམ་བྱེད་དེ། ཡེ་ཤེས་ལྔའི་རང་བཞིན་མངོན་བྱང་ལྔ་དང༌། འཆི་བར་སྐྱེ་གསུམ་
དག་པའི་སྐུ་གསུམ་ལམ་དུ་བྱེད་ཅིང༌། འཕྲིན་ལས་མཛད་པ་དང་བཅས་པ་ལམ་དུ་བྱེད་པའི་
ཕྱིར་རོ། །ལུས་དཀྱིལ་གཙོ་བོར་གྱུར་པ་དང༌། ཕྱི་དཀྱིལ་ལ་ཡང་སྟེ་རྩ་ཁམས་ཡུལ་ཉེར་བཞི་
དང་བཅས་པའི་དག་པར་སྒོམ་པ་ནི། ལམ་ཤེས་པ་ཉིད་ལམ་བྱེད་དེ། ལམ་དང་འབྲས་བུའི་
ས་བཅུ་རྣམ་པ་ལམ་བྱེད་ཉིད་ཀྱིས་སོ། །བྱང་ཕྱོགས་ཀྱི་དག་པ་དྲན་པ་ནི། གཞི་ཤེས་པ་ཉིད་
ལམ་བྱེད་དེ། གཞི་ཤེས་ཀྱི་ངོ་བོ་ཉིད་ཀྱི་བྱང་ཕྱོགས་ཁོ་ན་ཉིད་ཡིན་པས་སོ། །ཡང་དེ་ཁོ་ན་
ཉིད་བཅུ་བཞིར་བསྡུས་པ་ཡང་ཡིན་ཏེ། དེ་ལྟར་ཡང་རྩ་བའི་རྒྱུད་ལས་གོས་དང་ཕྱག་རྒྱ་ལྔ་
ལ་སོགས། །ཤེས་རབ་ཡན་ལག་ཕུར་བུ་དྲ། །ཨཱ་ལི་ཀཱ་ལི་ཞེས་བརྗོད་པ། །རྒྱུ་སོགས་སྟོང་
པ་སྔོན་འགྲོ་བ། །འཇུག་པ་སྒྲ་ལ་སོགས་པ་ནས། །ཇི་སྲིད་བསྡུས་པའི་སྦྱོར་ལྡན་པ། །བདུད་
རྩི་ཚིམ་བྱེད་མྱ་ངན་འདས། །ལག་པའི་མཆོད་པ་དབང་བསྐུར་བ། །གོ་ཆ་ཆེན་པོས་ཡང་དག་
བསྲུངས། །སྔགས་ཀུན་གྱི་ནི་མཆོད་པ་ཡིན། །དེ་ལྟར་དེ་ཉིད་བཅུ་བཞི་ནི། མདོར་བསྡུས་
ནས་ནི་བཤད་པ་ཡིན། དེ་ཡང་བསྐྱེད་རིམ་ཁོ་ན་ལ་བལྟོས་པའི་དེ་ཉིད་བཅུ་བཞི། རྫོགས་
རིམ་ཁོ་ན་ལ་བལྟོས་པའི་དེ་ཉིད་བཅུ་བཞི། རྒྱུད་དོན་ཡོངས་རྫོགས་བསྡུས་པའི་དེ་ཉིད་བཅུ་
བཞི་སྟེ་གསུམ་ཡིན་ནོ། །དང་པོ་ལ། གོས་ཀྱི་དེ་ཉིད་སྟག་ལྤགས་སོགས་གོས་དང༌། རྟེན་གྱི་
དཀྱིལ་འཁོར་སྒོམ་པ་སྟེ། གོས་ཀྱི་སྐད་དོད་བཱ་ས་ན་གནས་ལ་ཡང་འཇུག་པས་སོ། །ཕྱག་རྒྱ་
ལྔའི་དེ་ཉིད་ནི་དེའི་དག་པ་དྲན་པའོ། །ཤེས་རབ་ཡན་ལག་གི་དེ་ཉིད་ནི། སྒྲུབ་གྲོགས་ཤེས་

རབ་མ་དང༌། སྔོན་འགྲོ་སྟོང་ཉིད་སྒོམ་པའོ། །ཕུར་བུའི་དྲ་བ་ནི་སྲུང་འཁོར་གྱི་དེ་ཉིད་དོ། །ཨཱ་
ལི་ཀཱ་ལིའི་དེ་ཉིད་ནི་ལཱུ་ཡི་པ་ལྟ་བུ་མངོན་བྱང་ལྔ་བསྐྱེད་ལྟར་ན། མངོན་བྱང་དང་པོ་གཉིས་
ཡིན་ལ། འདིར་ནི་རྒྱུ་རྡོ་རྗེ་འཛིན་པ་མཛད་པ་དང་བཅས་པའོ། །རྒྱུ་སོགས་སྟོང་པ་སྔོན་དུ་
འགྲོ་བ་ནི། དེ་ཉིད་ཡེ་ཤེས་ཚོགས་གསོག་དང་དག་པ་གསུམ་སྒོམ་པ་རྣམས་སོ། །འཇུག་པ་
སྒྲ་སྟེ་ན་ད་འཇུག་པའི་དེ་ཉིད་ནི་བར་དོ་སྦྱོང་བྱེད་ན་དའམ་ཧཱུཾ་བསྐྱེད་པ་དང༌། རྒྱུ་རྡོ་རྗེ་འཛིན་
པ་ཞུ་བའི་སྐབས་དང༌། དཀྱིལ་འཁོར་རྒྱལ་མཆོག་གྱི་སངས་རྒྱས་རྣམས་སྐུ་ལ་བཅུག་ཅིང་
ཞུ་བའི་སྐབས་ཏེ་གསུམ་མོ། །འབྲས་བུ་རྡོ་རྗེ་འཛིན་པ་བསྐྱེད་ཅིང་བྱིན་རླབས་ཀྱི་རྣལ་འབྱོར་
བྱེད་པ་དང༌། འཁོར་གྱི་ལྷ་ཚོགས་བསྐྱེད་པ་དང༌། ཡེ་ཤེས་པ་བསྟིམ་པ་ནི་བསྡུས་པའི་དེ་ཉིད་
དོ། །བདུད་རྩི་ཚིམ་བྱེད་ཀྱི་དེ་ཉིད་ནི་མཆོད་པ་དང་བསྟོད་པའོ། །བྱང་ཕྱོགས་ཀྱི་དག་དྲན་
དང་ཉེར་བསྡུ་ནི་མྱ་ངན་ལས་འདས་པའི་དེ་ཉིད་དོ། །དབང་གི་དེ་ཉིད་ནི་ལྷ་ལ་དབང་བསྐུར་
བའོ། །གོ་ཆ་ཆེན་པོའི་དེ་ཉིད་ནི་ལུས་དཀྱིལ་ལོ། །སྔགས་མཆོད་ཀྱི་དེ་ཉིད་ནི་བཟླས་པའོ། །
ལག་མཆོད་ཀྱི་དེ་ཉིད་ནི་ཐུན་མཚམས་ཀྱི་བྱ་བ་སྟེ། དེ་ལྟར་ན་ནག་པོ་ལུགས་འདི་ཏིང་ངེ་
འཛིན་གྱི་རྣམ་གྲངས་རྒྱས་པས། གོ་རིམ་ཁྲིགས་གཅིག་ཁོ་ནར་མ་ངེས་ཏེ་སྤེལ་མར་བྱུང་ངོ༌། །
གཉིས་པ་ལ། གནས་ཀྱི་དེ་ཉིད་ནི་རྩ་འཁོར་ལ་སོགས་པ་ལུས་ཀྱི་གནས་སོ། །ཕྱག་རྒྱ་
ལྔའི་དེ་ཉིད་ནི་རིག་པའི་བརྟུལ་ཞུགས་ཀྱི་སྤྱོད་པའོ། །ཤེས་རབ་ཡན་ལག་གི་དེ་ཉིད་ལས་
དང་ཡེ་ཤེས་ཀྱི་ཕྱག་རྒྱའི་རྣལ་འབྱོར་རོ། །སྲུང་འཁོར་གྱི་དེ་ཉིད་ནི། དབབ་ཟློག་གི་སྒོ་ནས་
བྱང་ཆུབ་ཀྱི་སེམས་འཆིང་བའོ། །ཨཱ་ལི་ཀཱ་ལིའི་དེ་ཉིད་ནི་རོ་རྐྱང་གི་རླུང་དང་སྲོག་ཐུར་དབུ་
མའི་ཐིག་ལེར་འཆིང་བའོ། །སྟོང་པ་སྔོན་འགྲོའི་དེ་ཉིད་ནི་རྣམ་པར་མི་རྟོག་པ་ལས་སྟོང་
པའི་གསལ་སྣང་ཤར་བའོ། །ན་ད་འཇུག་པའི་དེ་ཉིད་ནི་ཡེ་ཤེས་ཀྱི་གཏུམ་མོ་འབར་བའོ། །
བསྡུས་པའི་དེ་ཉིད་ནི་འབྱུང་བ་རྣམས་འོད་གསལ་དུ་ཐིམ་པའོ། །བདུད་རྩི་ཚིམ་བྱེད་ནི། 

རྣམ་མེད་ཕྱག་ཆེན་གྱི་བདེ་བ་འཕེལ་བའོ། །མྱ་ངན་ལས་འདས་པའི་དེ་ཉིད་ནི་གསང་རིམ་
གྱི་ས་བཅུ་གཉིས་ལ་ཟུང་འཇུག་གི་སྐུའི་ཆ་ཤས་རྣམས་གྲུབ་པའོ། །ལག་མཆོད་ཀྱི་དེ་ཉིད་ནི་
ཕྱག་རྒྱ་ཆེན་པོ་རྣམ་བཅས་ལ་བརྟེན་ནས་ལས་ཀྱི་ཕྱག་རྒྱ་བསྒྲུབ་པས། ཕུང་ཁམས་སྐྱེ་མཆེད་
རྣམས་ཀུན་རྫོབ་བྱང་ཆུབ་སེམས་ཀྱི་བདེ་བར་སྒྲུབ་པའོ། །དབང་བསྐུར་བའི་དེ་ཉིད་ནི་ཡས་
བབས་ཀྱི་ས་བཞི་ལ་སོགས་པ་རྫོགས་རིམ་གྱི་དགའ་བཞི་ཐམས་ཅད་དང༌། གོ་ཆ་ཆེན་པོའི་
དེ་ཉིད་ནི་ཡུལ་ཉེར་བཞིའི་རླུང་དབུ་མར་ཐིམ་པའི་ཡེ་ཤེས་དང༌། སྔགས་ཀྱི་དེ་ཉིད་ནི་རང་
བཞིན་ལྷན་ཅིག་སྐྱེས་པའི་ཡེ་ཤེས་དང༌། དེ་ཉིད་ལེགས་པར་མཚོན་ནུས་པའི་ཞུ་བདེ་འཛག་
མེད་རྣམས་སོ། །གསུམ་པ་ནི། བསྙེན་པའི་གནས་དང༌། སྒྲུབ་པའི་གནས་དང༌། ལས་སྦྱོར་
གྱི་གནས་སོ་སོ་བ་ཐམས་ཅད་དང༌། བསྒོམས་པའི་གཞལ་མེད་ཁང་པ་དང༌། རྡུལ་ཚོན་གྱི་
དཀྱིལ་འཁོར་ལ་སོགས་པ་དབྱིབས་སུ་བཀོད་པའི་དཀྱིལ་འཁོར་རྣམས་ཀྱང་དམིགས་པའི་
རྟེན་ཡིན་པའི་ཕྱིར་གནས་ཀྱི་དེ་ཉིད་ཅེས་བྱའོ། །ཕྱག་རྒྱ་ལྔ་ལ་སོགས་པ་མི་འབྲལ་བའི་དམ་
ཚིག་དང༌། སྲུང་བའི་དམ་ཚིག་དང༌། མཉམ་རྗེས་ཀྱི་དམ་ཚིག་ལ་སོགས་པ་དང༌། རིག་པའི་
བརྟུལ་ཞུགས་ཀྱི་སྤྱོད་པ་རྣམས་ནི་འདའ་བར་མི་སྤྱོད་པའི་ཕྱིར་ཕྱག་རྒྱ་ལྔའི་དེ་ཉིད་དོ། །ཐུན་
མོང་དང་ཐུན་མོང་མ་ཡིན་པ་སྟོང་པ་ཉིད་ཀྱི་སྒོམ་པའི་ཁྱད་པར་དང༌། ལས་ཀྱི་ཕྱག་རྒྱ་སྤྱི་
དང༌། ཕོ་ཉ་མོ་རྣམས་ཀྱི་མཚན་ཉིད་དང༌། བརྡ་དང་བསྟེན་ཚུལ་ལ་སོགས་པ་ནི་ཤེས་རབ་
ཡན་ལག་གི་དེ་ཉིད་དོ། །སྲུང་བ་དང༌། བཟློག་པ་དང༌། དྲག་པོའི་ལས་ཀྱི་སྦྱོར་བ་ཇི་སྙེད་
པ་རྣམས་དང༌། ཕྱུགས་སྒྲུབ་པ་དང༌། རོ་ལངས་སྒྲུབ་པ་དང༌། སྐྱེ་བ་བདུན་པ་ལ་སོགས་པ་
དཔའ་བོའི་རིམ་པའི་ལས་ཐམས་ཅད་ནི་སྲུང་འཁོར་གྱི་དེ་ཉིད་དོ། །ཨཱ་ལི་ཀཱ་ལིའི་མཚོན་པ་
རིན་ཆེན་བཞི་ལ་སོགས་པའི་སྔགས་རྣམས་དང༌། སྔགས་དེའི་ཆོ་གས་བསྐྱེད་པའི་ཚུལ་སྐད་
ཅིག་ལས་བསྐྱེད་པ་དང་། ས་བོན་ལས་བསྐྱེད་པ་དང༌། མངོན་བྱང་ལྔ་ལས་བསྐྱེད་པ་དང༌། 

གླུས་བསྐུལ་བ་ལ་སོགས་པ་སྐྱེ་བ་སྤྲུལ་སྐུ་ལམ་བྱེད་ཀྱི་ལྷའི་སྐྱེད་ཆོག་དང༌། རླུང་དབུ་མར་
འཇུག་བྱེད་ཀྱི་རྫོགས་རིམ་ཐམས་ཅད་ནི་ཨཱ་ལི་ཀཱ་ལིའི་དེ་ཉིད་དོ། །བསྐྱེད་རིམ་གྱི་འཆི་བ་
ཆོས་སྐུ་ལམ་ཁྱེར་ཐམས་ཅད་དང་རྫོགས་རིམ་གྱི་ཕུང་ཁམས་འོད་གསལ་དུ་བསྡུ་བའི་ཚུལ་
ཐམས་ཅད་ནི་སྟོང་པའི་དེ་ཉིད་དོ། །བསྐྱེད་རིམ་གྱི་བར་དོ་ལམ་བྱེད་ཐམས་ཅད་དང་རྫོགས་
རིམ་གྱི་གཏུམ་མོ་འབར་བ་ཐམས་ཅད་ནི་སྒྲའི་དེ་ཉིད་དོ། །བསྐྱེད་རིམ་གྱི་ཡེ་ཤེས་བསྲེ་བ་
དང་རྫོགས་རིམ་གྱི་རྣམ་པར་མི་རྟོག་པ་ཐམས་ཅད་ནི་བསྡུས་པའི་དེ་ཉིད་དོ། །མཆོད་པ་
དང༌། སྦྱིན་སྲེག་དང༌། གཏོར་མ་དང༌། ཚོགས་ཀྱི་འཁོར་ལོ་དང༌། རྫོགས་རིམ་གྱི་དགའ་
བཞི་ཡེ་ཤེས་དང༌། དངོས་གྲུབ་བཅུད་ཀྱི་ལེན་གྱི་སྦྱོར་བ་ཐམས་ཅད་ནི་བདུད་རྩི་ཚིམ་བྱེད་
ཀྱི་དེ་ཉིད་དོ། །བསྐྱེད་རིམ་གྱི་དག་པ་དྲན་པ་དང་རྫོགས་པའི་རིམ་པ་ལ་རྗེས་ཐོབ་ཀྱི་ཡེ་ཤེས་
ཕྱོགས་མཐུན་དང་བཅས་པ་གང་ཡིན་པ་དེ་ནི་མི་གནས་པའི་མྱ་ངན་ལས་འདས་པའི་དེ་ཉིད་
དོ། །གཡོན་པའི་ཀུན་སྤྱོད་ལ་སོགས་པའི་ཐུན་མོང་མ་ཡིན་པའི་དམ་ཚིག་བརྒྱད་དང་རྫོགས་
རིམ་ལ་ཕྱག་རྒྱ་བསྟེན་པ་ནི་ལག་མཆོད་ཀྱི་དེ་ཉིད་དོ། །སློབ་མ་ལ་དབང་བསྐུར་བ་དང༌། ལྷ་
ལ་རབ་ཏུ་གནས་པ་དང༌། བདག་ཉིད་དབང་བླང་བ་དང༌། ཉེ་རྒྱུའི་དབང་བསྐུར་བ་རྣམས་
ནི་དབང་གི་དེ་ཉིད་དོ། །ལུས་ཀྱི་དཀྱིལ་འཁོར་དང་རྫས་སྔགས་ཕྱག་རྒྱའི་གོ་ཆ་ཐམས་ཅད་
དང༌། ཁྲོ་བོ་ཆེན་མོའི་རྣལ་འབྱོར་རྣམས་དང༌། བྱམས་པ་དང༌། བཟོད་པ་དང༌། སྟོང་ཉིད་
སྒོམ་པ་ལ་སོགས་པས་མི་མཐུན་པའི་ཕྱོགས་ཟིལ་གྱིས་གནོན་པ་དང༌། ལམ་གྱི་གེགས་སེལ་
བ་དང༌། བོགས་དབྱུང་བ་ཐམས་ཅད་ནི་གོ་ཆ་ཆེན་པོའི་དེ་ཉིད་དོ། །དེ་དག་ཏུ་མ་གཏོགས་
པའི་ལས་ཆེན་བཅུ་གཉིས་སོགས་ལས་ཚོགས་དང༌། ཐུན་མོང་གི་དངོས་གྲུབ་མཐའ་ཡས་
པ་རྒྱུད་ཀྱི་སྦྱོར་བ་གང་ཡིན་པ་དེ་ནི་སྔགས་ཀྱི་མཆོད་པའི་དེ་ཉིད་ཅེས་བྱའོ། །དེ་ལྟར་ན་དེ་
ཉིད་བཅུ་བཞིའི་འཇོག་ཚུལ་སྡེ་ཚན་གསུམ་ལས། བསྐྱེད་རིམ་གྱི་ཆིངས་ཀྱི་སྐབས་འདིར་

དང་པོ་ཉིད་ངོས་གཟུང་བར་བྱའོ། །གཉིས་པ་རྒྱུད་གཞན་དང་ཐུན་མོང་གི་ཆིངས་ལ། སྐུ་
གསུམ་ལམ་བྱེད་ཀྱི་དབང་དུ་བྱས་ན། གོང་དུ་སྨོས་པའི་དེ་ཉིད་བཅུ་བཞིའི་ནང་གི་སྟོང་པའི་
དེ་ཉིད། ན་དའི་དེ་ཉིད། ཨཱ་ལི་ཀཱ་ལིའི་དེ་ཉིད་གསུམ་གྱིས་བསྟན་པ་དེ་ཡིན་ཏེ། དེ་ཡང་རྒྱུ་རྡོ་
རྗེ་འཛིན་པ་ལ་བལྟོས་ན། ཡེ་ཤེས་ཚོགས་གསོག་ནི་འཆི་བ་ཆོས་སྐུ་ལམ་ཁྱེར་ཡིན་ཏེ། ཀུན་
སྤྱོད་ལས། ཟློག་པའང་ཇི་ལྟར་བསྟན་པ་ནི། །བཤད་བྱ་སྒྲུབ་པ་པོ་རྣམས་ཉོན། །ཞེས་སོགས་
གསུངས་ཏེ། ཧེ་རུ་ཀའི་སྔགས་དོན་སྒོམ་པ་དངོས་ནི། ལཱུ་ཡི་པ་འགྲེལ་ལུགས་ལ་དངོས་སུ་
ཡོད་ལ། འདིར་ཧེ་རུ་ཀའི་ཡི་གེ་སྒོམ་པ་མེད་ཀྱང་དོན་ཚང་ངོ༌། །མངོན་བྱང་གསུམ་པ་ནི་བར་
དོ་ལོངས་སྐུ་ལམ་ཁྱེར་མངོན་བྱང་ལྷག་མ་མཛད་པ་དང་བཅས་པ་ནི་སྐྱེ་བ་སྤྲུལ་སྐུ་ལམ་ཁྱེར་
རོ། །འབྲས་བུ་རྡོ་རྗེ་འཛིན་པའི་དབང་དུ་བྱས་ན། ཆོས་སྐུ་ལམ་ཁྱེར་དེ་ཁོ་ན་ཡིན་ལ། ལོངས་
སྐུ་ལམ་ཁྱེར་ན་དའམ་ཧཱུཾ་ཆ་ལྔ་པ་ནས། རྒྱུ་རྡོ་རྗེ་འཛིན་པ་ཡབ་ཡུམ་གྱི་སྐུ་ལ་ཞུགས་པའི་
བར་ཡིན། སྤྲུལ་སྐུ་ལམ་ཁྱེར་ནི་ཞུ་བ་གླུས་བསྐུལ་ནས་མཆོད་པའི་བར་རོ། །ནག་པོ་ལུགས་
འདིའི་སྐུ་གསུམ་ལམ་བྱེད་ཀྱི་གཙོ་བོ་འདི་ཡིན་ནོ། །འཁོར་ཚོགས་རྣམས་ཀྱི་དབང་དུ་བྱས་
ན། དེ་བཞིན་གཤེགས་པ་རྣམས་སྨིན་མཚམས་ནས་སྐུ་ལ་བཅུག་པ་ནི་ལོངས་སྐུ་ལམ་ཁྱེར་
མངལ་དཀྱིལ་སྤྲུལ་པ་ནས་བཟླས་པའི་བར་ནི་སྤྲུལ་སྐུ་ལམ་ཁྱེར། ཉེར་བསྡུ་ནི་ཆོས་སྐུ་ལམ་
ཁྱེར་རོ། །རྣལ་འབྱོར་བཞིའི་ཆིངས་ནི་ལཱུ་ཡི་པ་དང་འདི་མི་མཐུན་ཏེ། འདི་གཤིན་རྗེ་གཤེད་
ནག་པོའི་ལུགས་དང་མཐུན་ནོ། །དེ་ཡང་རྒྱུ་རྡོ་རྗེ་འཛིན་པའི་ཏིང་ངེ་འཛིན་འཁོར་བཅས་རྣལ་
འབྱོར་འབྲས་བུ་རྡོ་རྗེ་འཛིན་པའི་ཏིང་ངེ་འཛིན་འཁོར་དང་བཅས་རྗེས་སུ་རྣལ་འབྱོར་འཁོར་
གྱི་དཀྱིལ་འཁོར་སྤྲོ་བ་ཤིན་ཏུ་རྣལ་འབྱོར། ཕོ་ཉ་གསུམ་བསྲེ་བ་མན་ཆད་ནི་རྣལ་འབྱོར་ཆེན་
པོའོ། །སྒྲུབ་ཐབས་ཡོངས་རྫོགས་ཀྱི་ཆིངས། དང་པོ་སྦྱོར་བ་སོགས་ཏིང་ངེ་འཛིན་གསུམ་
དང༌། ལུགས་འདི་རང་གི་གཙོ་བོ་ཡབ་ཡུམ་སྒོས་ཀྱི་བསྙེན་སྒྲུབ་ཡན་ལག་བཞི་བསྐྱེད་ཀྱི་

ཆིངས་ནི་གོང་དུ་བསྟན་ཟིན་པ་ཉིད་དོ། །ད་ནི་དེ་དག་གི་འཕྲོས་དོན་དུ་གྱུར་པ་འགའ་ཞིག་
བཤད་པར་བྱ་སྟེ། སྤྱིར་བསྙེན་སྒྲུབ་ཡན་ལག་བཞིའི་ཆིངས་ནི་གཉིས་ཏེ། གཙོ་བོ་བསྐྱེད་
པ་ཁོ་ན་ལ་འཇུག་པ་ཐུན་མོང་བ་དང༌། དཀྱིལ་འཁོར་ཆེན་པོ་སྒྲུབ་ཐབས་ཡོངས་རྫོགས་ལ་
འཇུག་པ་ཐུན་མོང་མ་ཡིན་པའོ། །དང་པོ་ནི། འདུས་པ་རྩ་རྒྱུད་ལས། བསྙེན་པའི་ཏིང་འཛིན་
རབ་སྦྱོར་བ། །བྱང་ཆུབ་མཆོག་ནི་བསྒོམ་པར་བྱ། །ཉེ་བར་སྒྲུབ་པ་དྲུག་མཆོག་ལ། །རྡོ་རྗེ་
སྐྱེ་མཆེད་རྣམ་པར་དཔྱད། །སྔགས་ཀྱི་བདག་པོ་སྒོམ་པ་ཡིས། །སྒྲུབ་པའི་ཚེ་ན་བསྐུལ་བར་
གསུངས། སྒྲུབ་པ་ཆེན་པོ་བྱེད་པའི་ཚེ། །རང་སྔགས་རྡོ་རྗེ་ཅན་གྱི་གཟུགས། །དབུ་རྒྱན་ལ་
ནི་བདག་པོ་བསམ། །ཡེ་ཤེས་རྡོ་རྗེ་འགྲུབ་པར་འགྱུར། །ཞེས་གསུངས་ཏེ། འདིའི་དོན་སློབ་
དཔོན་སངས་རྒྱས་ཡེ་ཤེས་ཞབས་ཀྱིས་བཀྲལ་བ་དང༌། སློབ་དཔོན་འདིའི་གཞུང་གོང་དུ་
བཤད་པ་གཉིས་མཐུན་ཤས་ཆེ་སྟེ། དེ་ལ་བསྙེན་པའི་ཡན་ལག་ནི། གཙོ་བོ་ཉིད་རང་རང་གི་
གཞུང་ནས་འབྱུང་བའི་ཆོ་གས་བསྐྱེད་དེ། བྱང་ཆུབ་མཆོག་གི་ང་རྒྱལ་བྱེད་པའོ། །དེ་ཡང་དྷརྨ་
དྷ་ཏུའི་སྔགས་ནི་བྱང་ཆུབ་མཆོག་གི་སྔགས་ཡིན་ཏེ། བྱང་ཆུབ་ནི་སྟོང་པ་ཉིད། མཆོག་ནི་དོན་
དམ་རིག་པའི་ཡེ་ཤེས་ཏེ། དེ་ལྟ་བུའི་ངོ་བོར་བྱིན་གྱིས་བརླབ་པའི་སྔགས་བརྗོད་པའོ། །ཉེ་
བར་སྒྲུབ་པ་ནི་མངོན་ཤེས་ལ་སོགས་པ་གྲུབ་པ་མཆོག་གི་རྒྱུར་མིག་སོགས་སྐྱེ་མཆེད་དྲུག་ལ་
སོགས་པ་བྱིན་གྱིས་རློབ་པ་སྟེ། སྐྱེ་མཆེད་རྣམས་ལྷ་སྐུ་དང་སྟོང་པ་ཉིད་ཟུང་དུ་སྦྱོར་བའི་རྡོ་
རྗེར་སྒོམ་པའོ། །སྒྲུབ་པ་ནི་སྔགས་ཀྱི་བདག་པོ། སྐུ་གསུང་ཐུགས་རྡོ་རྗེའི་ལྷའམ་སྔགས་ལུས་
ལ་བཀོད་ནས། རང་གི་ལུས་ངག་ཡིད་གསུམ་སྐུ་གསུང་ཐུགས་སུ་བྱིན་གྱིས་རློབ་ཅིང་བསྐུལ་
བའོ། །
སྒྲུབ་པ་ཆེན་པོ་ནི། རང་སྔགས་རྡོ་རྗེ་ཅན་ཏེ་སེམས་དཔའ་སུམ་བརྩེག་གམ། སྒྲུབ་
ཐབས་འདིའི་ལུགས་ལ་སྦྱོར་ན། ལུས་དཀྱིལ་ཡོད་པའི་དབང་དུ་བྱས་ན། ཡེ་ཤེས་སེམས་

དཔའ་དགུག་གཞུག་བྱ་བ་སྟེ། དེ་གཉིས་གནད་གཅིག་པར་འགྱུར་ཚུལ་གོང་དུ་བཤད་པ་
བཞིན་ཡིན་ལ། དེ་ལྟར་ཡེ་ཤེས་སེམས་དཔའི་ཏིང་འཛིན་དང༌། དབང་བསྐུར་ཏེ་དབུ་རྒྱན་ལ་
རིགས་བདག་བསམ་པ་ནི་སྒྲུབ་པ་ཆེན་པོའོ། ། འདིར་སྐྱེ་མཆེད་བྱིན་རླབས་ནི་གོ་ཆའི་འགོད་
པ་ཡིན་ལ། སློབ་དཔོན་སངས་རྒྱས་ཡེ་ཤེས་ཀྱི་ལུགས་གསང་འདུས་སྒྲུབ་ཐབས་ལ། གཙོ་
བོ་བསྐྱེད་པའི་སྐབས་ན་ནི་ཡེ་ཤེས་སྤྱན་འདྲེན་མེད། དཀྱིལ་འཁོར་རྒྱལ་མཆོག་གི་སྐབས་ན་
ཡོད་ཀྱང༌། བསྙེན་པའི་ཡན་ལག་གི་ནང་དུ་བསྡུས་སོ། །གཞན་འདི་དང་དགོངས་པ་གཅིག་
པར་བྱུང་སྟེ། འདུས་པའི་རྒྱུད་ཚིག་དེའི་དགོངས་དོན་ལ་ཤིན་ཏུ་འབྱོར་པ་ཡིན་ནོ། །འཕགས་
སྐོར་གྱི་ལུགས་དང་རྒྱུད་ཚིག་ཅུང་མི་འབྱོར་ཏེ། བྱང་ཆུབ་མཆོག་ངོས་འཛིན་རྒྱུ་མེད་པས་སྟོང་
པ་ལས་ལྷ་སྐུར་ལྡང་བ་ཙམ་ལ་སྐྱབས་འཚོལ་དགོས་པ་དང༌། ཉེར་སྒྲུབ་ལ་ཡང་སྐྱེ་མཆེད་
དྲུག་གམ་བཅུ་གཉིས་ལས་གྲངས་ལྷག་པ་སོགས་མི་འགྲིག་པ་ཡོད་ལ། བོད་མང་པོ་འདིའི་
བསྙེན་སྒྲུབ་བཞི་དང༌། དགྱེས་རྡོར་གྱི་དང་པོ་སྟོང་ཉིད་བྱང་ཆུབ་སྟེ་སོགས་སྦྱོར་བ་ནི་དེ་བས་
ཀྱང་ཆེས་མི་འགྲིག་གོ ། 
གཉིས་པ་ནི་མངོན་བརྗོད་བླ་མར། ཟླ་བ་རྡོ་རྗེ་ས་བོན་ཡང༌། །དེ་ཉིད་ཀྱིས་ནི་སྙིང་གར་
བསྒོམ། །བསྙེན་པའི་རྣལ་འབྱོར་དག་ཏུ་བརྟག །མཁའ་འགྲོའི་ཚོགས་ཀྱི་དཀྱིལ་འཁོར་ནི། །
ཉེ་བའི་བསྙེན་སོགས་རྣལ་འབྱོར་རོ། །དཔའ་བོའི་ཡན་ལག་དགོད་པ་ཡིས། །རྣལ་འབྱོར་
གྱི་ནི་སྒྲུབ་པ་བརྩམས། །ཞེས་སོགས་གསུངས་ཏེ། གཙོ་བོ་སེམས་དཔའ་སུམ་བརྩེགས་ཏུ་
བསྐྱེད་པའམ། མངོན་བྱང་ལྔ་ལས་གཙོ་བོ་བསྐྱེད་པ་བསྙེན་པའི་ཡན་ལག །འཁོར་གྱི་ལྷ་
ཚོགས་བསྐྱེད་པ་ཉེར་སྒྲུབ་ཀྱི་ཡན་ལག །ལུས་དཀྱིལ་སྒོམ་པ་སྒྲུབ་པའི་ཡན་ལག །ལྷག་མ་
གོ་ཆ་དང་སྐུ་གསུང་ཐུགས་བྱིན་གྱིས་བརླབ་པ་སོགས་སྒྲུབ་པ་ཆེན་མོའི་ཡན་ལག་སྟེ། སྒྲུབ་
ཐབས་ལུགས་འདི་ལ་གོ་རིམ་ཇི་ལྟ་བ་བཞིན་མ་འཁྲུགས་པར་མི་འབྱོར་བར་སྣང་ཡང༌། 

ཕྱོགས་མཐུན་བསྡུས་ན་ལེགས་པར་ཚང་ཞིང་འདུས་པ་ཡང་ཡིན་ནོ། །ཡང་སྒྲུབ་ཐབས་
བསྐྱེད་རིམ་འདི་ནི་སྦྱང་བྱའི་དབང་དུ་བྱས་ནས་རྟེན་འབྲེལ་བཅུ་གཉིས་སྦྱོང་བྱེད་ཀྱང་ཡིན་
ནོ། །དེ་ལ་འཁོར་བ་ཐམས་ཅད་ཀུན་ནས་ཉོན་མོངས་ཀྱི་རྟེན་འབྲེལ་བཅུ་གཉིས་ལས་བྱུང་
ཞིང༌། རྣམ་པར་བྱང་བའི་དངོས་པོས་བསྡུས་པའི་ལམ་དང་འབྲས་བུ་ཐམས་ཅད་ཀྱང་རྣམ་
བྱང་གི་རྟེན་འབྲེལ་བཅུ་གཉིས་ལས་བྱུང་ངོ༌། །དེ་ལ་མ་རིག་པའི་ཡན་ལག་ནི། བདག་ཏུ་
འཛིན་པ་དང་ལྡན་པའི་གཏི་མུག་ཡིན་ལ། འདུ་བྱེད་ནི་དེས་ཀུན་ནས་བསླངས་ཏེ། གྲོགས་
ཉོན་མོངས་གཞན་དང་བཅས་པའི་སྒོ་ནས་ལས་དགེ་བ་དང་མི་དགེ་བ་དག་བྱས་པའི་དུས་ན་
སེམས་ལ་ལས་ཀྱི་བག་ཆགས་བཞག་པ་དེ་ཡིན་ནོ། །རྣམ་ཤེས་ཀྱི་ཡན་ལག་ནི་བག་ཆགས་
བཞག་ཟིན་པའི་རྣམ་ཤེས་སླར་ཚེ་ཕྱི་མ་ལ་སྐྱེ་བ་བླངས་པ་ཡན་ཆད་དོ། །ཉིང་མཚམས་སྦྱར་
ཟིན་ནས་ནུར་ནུར་པོ་ལ་སོགས་པའི་གནས་སྐབས་ཡན་ཆད་ནི་མིང་གཟུགས་ཀྱི་ཡན་ལག་
གོ །སྐྱེ་མཆེད་དྲུག་གི་ཡན་ལག་ནི། མིག་སོགས་སྐྱེ་མཆེད་དྲུག་ཆགས་པ་ནས་གཟུང་མངལ་
ནས་མ་བཙས་པ་ཚུན་ཆོད་དོ། །རེག་པའི་ཡན་ལག་ནི་བཙས་པ་ནས་གཟུང་སྟེ། ཡུལ་དབང་
རྣམ་ཤེས་གསུམ་འདུས་པའི་རེག་པ་ཡོད་ལ། རེ་ཞིག་བདེ་སྡུག་གི་རྒྱུ་བླང་དོར་མི་ཤེས་པ་
ཚུན་ཆད་དོ། །ཚོར་བའི་ཡན་ལག་ནི་ལོ་གསུམ་ལོན་ནས་བདེ་སྡུག་གི་རྒྱུ་ལ་བླང་དོར་ཤེས་
ཤིང༌། དེ་ནས་གཟུང་སྟེ་ཇི་སྲིད་དུ་འཁྲིག་པ་སྤྱོད་པར་མི་ནུས་པ་ཚུན་ཆོད་དོ། །སྲེད་པའི་ཡན་
ལག་ནི་འཁྲིག་པ་སྤྱོད་པའི་ནུས་པ་ཡོད་ཀྱང་དངོས་སུ་མི་སྤྱོད་པའི་བར་རོ། །ལེན་པའི་ཡན་
ལག་ནི། འདོད་པའི་ཡུལ་ལ་རྒྱུག་ཅིང་འཁྲིག་པ་ལ་སོགས་པའི་བྱ་བ་དངོས་སུ་བྱེད་པའོ། །དེ་
ནས་ཤིན་ཏུ་དར་བབ་ཏུ་གྱུར་པ་ཕན་ཆད་འཇིག་རྟེན་ཕ་རོལ་གྱི་རྒྱུར་གྱུར་པའི་ལས་གཙོ་བོར་
གསོག་པ་ནས་བརྩམས་ཏེ་འཆི་བ་དང་བར་དོའི་བར་ནི་སྲིད་པའི་ཡན་ལག་གོ །དེ་ནས་སྐྱེ་བ་
གཞན་དུ་ཉིང་མཚམས་སྦྱོར་བ་ནི་སྐྱེ་བའི་ཡན་ལག་གོ །དེ་ནས་སྐྱེ་བ་ཕྱི་མའི་ཕུང་པོ་འགྱུར་

ཞིང་འགྲོ་བའི་སྐབས་ཐམས་ཅད་རྒ་ཤིའི་ཡན་ལག་གོ །གཞུང་གཞན་ལས། ཚོར་བའི་བར་ནི་
རྒ་ཤི་ཡིན། །ཞེས་ངེས་གཟུང་བྱས་པའང་ཡོད་མོད། འདིར་ངེས་གཟུང་མི་སྦྱོར་རོ། །དེ་རྣམས་
སྦྱོང་བྱེད་ཀྱི་དབང་དུ་བྱས་ནས། སྔོན་འགྲོ་དག་པ་གསུམ་གྱིས་ནི་མ་རིག་པའི་གནས་སྐབས་
སྦྱོང་བར་བྱེད་དེ། ཧཱུཾ་ཉིད་མ་རིག་པ་དང༌། ཟླ་བ་ནི་སྲེད་པ་དང༌། འོད་ཟེར་ནི་ལས་ཀུན་ནས་
སློང་བྱེད་མཚོན་ཏེ། ལུས་ལྷ་སྐུ་དང༌། ངག་ང་རྒྱལ་གཟུང་བ་ནི། མ་རིག་པའི་གནས་སྐབས་
ལ་གནས་པའི་ཕུང་པོ་རྣམས་སྦྱོང་བར་བྱེད། སྔོན་འགྲོ་བསོད་ནམས་ཚོགས་གསོག་གིས་ནི་
འདུ་བྱེད་སྦྱོང་བར་བྱེད། ཡེ་ཤེས་ཚོགས་གསོག་དང་ན་ད་འཇོག་པ་ནི། རྣམ་ཤེས་ཀྱི་གནས་
སྐབས་སྦྱོང་བྱེད་དངོས་ཡིན་ལ། སྲུང་འཁོར་དང་གཞལ་ཡས་ཁང་དང༌། རྒྱུ་རྡོ་རྗེ་འཛིན་པ་
མཛད་པ་དང་བཅས་པ་ཡན་ཆད་ཀྱང༌། ཕྲུགས་གཅིག་པོ་དེའི་རྣམ་ཤེས་ཀྱི་སྐབས་དངོས་མ་
ཡིན་ཡང༌། རྣམ་ཤེས་སྦྱོང་བྱེད་ཀྱི་ཁོངས་སུ་གཏོགས་ཏེ། སྲུང་འཁོར་གྱིས་བགེགས་འཇོམས་
པའི་ལས་བྱེད་པ་དང༌། རྟེན་གྱི་དཀྱིལ་འཁོར་གྱི་སྣོད་ཀྱི་འཇིག་རྟེན་ཆགས་པའི་ལས་དང༌། 
རྒྱུ་རྡོ་རྗེ་འཛིན་པ་ཕ་མ་ལྟ་བུ་དང༌། སྙིང་རྗེའི་དབང་བསྐུར་བ་སྤུན་ཟླ་ལྟ་བུའི་ཚུལ་ཡིན་པས། 
ཕ་མ་དང་སྤུན་ཟླར་འགྱུར་བའི་ལས་རྣམ་པར་ཤེས་པ་ལ་ས་བོན་གྱི་ཚུལ་དུ་གནས་པ་རྣམས་
སྦྱོང་བའི་ཕྱིར་དང༌། སྲུང་འཁོར་ནས་དེའི་བར་དུ་སོ་སོ་ལ་ང་རྒྱལ་འཇོག་ཚུལ་སྣ་ཚོགས་ཡོད་
ཀྱང༌། གང་ལ་ང་རྒྱལ་འཇོག་པའི་གཞིའི་གཙོ་བོ་ན་ད་ཡིན་ཞིང༌། སྲུང་འཁོར་གཞལ་ཡས་
ཁང་རྒྱུ་རྡོ་རྗེ་འཛིན་པ་རྣམས་ཀྱང༌། ན་དའི་བློས་སྤྲུལ་པའི་ཚུལ་གྱིས་བསྐྱེད་དགོས་ལ། ན་ད་
ཉིད་བར་དོ་དང་སྦྱོར་དགོས་པའི་ཕྱིར། སྐབས་འདིའི་རྣམ་པར་ཤེས་པའི་ཡན་ལག་ཏུ་འདུའོ། །
དེ་དག་གཙོ་བོར་རྒྱུའི་རྣམ་ཤེས་སྦྱོང་བྱེད་ཡིན་ལ། ན་ད་ཉིད་རྡོ་རྗེ་འཛིན་པའི་སྐུ་ལ་ཞུགས་
པ་ནི། ཉིང་མཚམས་སྦྱོར་བ་འབྲས་བུའི་རྣམ་ཤེས་སྦྱོང་བྱེད་དང༌། ཡབ་ཡུམ་ཐིག་ལེར་ཞུ་བ་
ནས་ས་བོན་གྱི་བར་མིང་གཟུགས་ཀྱི་ཡན་ལག་སྦྱོང་བྱེད་དང༌། འབྲས་བུ་རྡོ་རྗེ་འཛིན་པར་

བཞེངས་ནས་ང་རྒྱལ་གཟུང་བའི་བར་ནི། སྐྱེ་མཆེད་དྲུག་གི་ཡན་ལག་སྦྱོང་བྱེད་དང༌། གོ་
ཆ་དགོད་པས་ཀྱང་སྐྱེ་མཆེད་དེའི་ཆ་ཤས་ཅིག་ཀྱང་སྦྱོང་བར་འདོད་ཅིང༌། གཙོ་བོར་གོ་ཆ་
གཉིས་དང་རྡོ་རྗེ་གསུམ་བྱིན་གྱིས་བརླབས་པས་རེག་པའི་གནས་སྐབས་སྦྱོང་ལ། གནས་ལྔ་
བྱིན་རླབས་དང་ཡེ་ཤེས་གཞུག་པས་ཚོར་བ་སྦྱོང་བ་དང༌། དབང་བསྐུར་བས་སྲེད་པའི་ཡན་
ལག་དང༌། མཆོད་པ་དང་རྗེས་ཆགས་ཀྱི་ལེན་པའི་ཡན་ལག་སྦྱོང་ངོ༌། །དཀྱིལ་འཁོར་རྒྱལ་
མཆོག་གི་ལྷ་རྣམས་སྤྲོ་བ་ནི། འཁོར་གྱི་ལྷ་རྣམས་ཉིད་ལ་བལྟོས་ན་མངལ་དུ་འཇུག་ཅིང་སྐྱེ་
བ་ལེན་པ་སོགས་སྦྱོང་ཡང༌། གཙོ་བོ་ལ་བལྟོས་ནས་བུ་ཚ་བསྐྱེད་པའི་ལས་བྱེད་པ་དང༌། དེ་
དག་བློ་གྲོས་སྣ་ཚོགས་ལ་འགོད་པ་དང༌། རང་རང་གི་རིགས་ཀྱི་སྤྱོད་པ་ལ་འཇུག་པ་དང༌། 
རང་དང་དེ་དག་འདོད་ཡོན་སྣ་ཚོགས་ལ་སྤྱོད་པ་སོགས་སྦྱོང་བ་དང༌། ལས་རྒྱལ་མཆོག་ཀྱང་
འཇིག་རྟེན་ཕ་རོལ་གྱི་ལུས་འགྲུབ་པའི་རྒྱུ་ལས་དང་ཉོན་མོངས་རྣམས་སྦྱོང་བྱེད་ཡིན་པས། 
དེ་དག་ནི་སྲེད་པའི་ཡན་ལག་དག་པར་བྱེད་པའོ། །དཀྱིལ་འཁོར་ཉེར་བསྡུའི་མཐར་ཐུན་
མཚམས་ཀྱི་ལྷར་ལངས་པ་ཙམ་ནི་སྐྱེ་བའི་ཡན་ལག་སྦྱོང་བྱེད་དང༌། གོ་ཆ་བགོ་བ་ནས་ཐུན་
མཚམས་ཀྱི་སྤྱོད་པ་ལ་འཇུག་པའི་བར་རྒ་ཤི་སྦྱོང་བྱེད་དོ། །རིག་པ་རྣམ་པ་བཞི་ལམ་དུ་བྱེད་
པའི་ཆིངས་ནི། སྡོམ་འབྱུང་ལས། མི་རུ་སྐྱེས་པ་འབྲས་བུའི་དམ་པ་དང་པོ་སྟེ། །རང་གི་ཁྱིམ་
ནས་ངེས་འབྱུང་རྙེད་པ་གཉིས་པ་ཡིན། །རབ་ཏུ་བྱུང་ནས་བདེ་བ་སྒྲུབ་པ་གསུམ་པ་སྟེ། །རྩེ་
གཅིག་ཡིད་ནི་རྙེད་པ་བཞི་པ་དག་ཏུ་གསུངས། །ཞེས་སྤྲུལ་སྐུ་ཆགས་བྲལ་གྱི་མཛད་པ་དང་
མཐུན་པར་སྦྱོར་བ་ལས། གོ་ཆ་དགོད་པ་ཡན་ཆད་མིར་སྐྱེ་བ་བརྙེས་པ་དང་མཚུངས་པས་
རྒྱུད། སྒྲུབ་པའི་ཡན་ལག་ནི་རབ་ཏུ་བྱུང་བ་དང་འདྲ་བས་གླེང་གཞི། ཡེ་ཤེས་པ་གཞུག་པ་ནི་
བསླབ་པ་གསུམ་ལ་སློབ་པ་དང་འདྲ་བས་ངེས་ཚིག །དབང་བསྐུར་དང་མཆོད་པ་ནི། སྟན་
གཅིག་ལ་སྒྲིབ་གཉིས་མཐའ་དག་འཇོམས་པའི་ཡེ་ཤེས་སྐྱེད་པ་དང་འདྲ་བས་རྒྱུ་སྟེ། རིག་

པ་བཞི་ལས་སངས་རྒྱས་ཐོབ་པར་འགྱུར་བ་བཞིན་དུ། དེ་རྣམས་ཚང་བ་ལས་ལྷ་སྐུར་རྫོགས་
པའང་ཡིན་ནོ། །ཆགས་ཚུལ་གྱི་རིག་པ་བཞི་དང་སྦྱོར་ཚུལ་ནི། བདེ་མཆོག་གི་ཆོས་སྐོར་ན་
བཤད་པ་མི་སྣང་བས་རེ་ཞིག་བཞག་གོ །རྩ་བའི་གསུམ་པ་ལམ་གྱི་རྩ་བ་དམ་ཚིག་ཕྱོགས་
ཙམ་བསྟན་པ་ལ། ཐུན་མོང་མ་ཡིན་པའི་དམ་ཚིག་དང༌། ཐུན་མོང་གི་དམ་ཚིག་གཉིས་སོ། །
དང་པོ་ནི། རྩ་རྒྱུད་ལས། དེ་ནས་རྣལ་འབྱོར་རྒྱུད་དུ་ནི། །རྙེད་དཀའི་དམ་ཚིག་ང་ཡིས་
བསྟན། །སྐྱེས་པ་བུད་མེད་གཡོན་ནས་འགྲོ། །འདོད་པའི་འབྲས་བུ་སྟེར་བར་བྱེད། ཁྱིམ་དང་
ཞིང་དུ་རྣམ་གནས་པ། །ཤིན་ཏུ་རིང་ཡང་ཤེས་པར་འགྱུར། །ཤྲཱི་ཧེ་རུ་ཀ་རྣལ་འབྱོར་མཆོག ། 
སློབ་དཔོན་རྣལ་འབྱོར་མ་ཉིད་ཡིན། །རྒྱུད་འདི་རུ་ནི་སྒྲུབ་པ་པོ། །ལེགས་པ་ཉིད་དུ་འགྱུར་
བ་སྟེ། །བརྙེས་མི་བྱ་ཞིང་སྤང་མི་བྱ། །ཅི་ནུས་པ་ཡིས་མཆོད་པ་བྱ། ཁྭ་གདོང་ལ་སོགས་
བརྒྱད་འདི་དག །མོས་དང་དད་པ་འཕེལ་བྱེད་པ། །རྟག་པར་དངོས་གྲུབ་རྣམས་ཀྱི་རྒྱུ། །དམ་
ཚིག་རྣམས་ཀྱང་བསྐྱང་བར་བྱ། །ལྷ་མོ་གཞན་དང་ཀུན་སྦྱོར་བ། །འདོད་ལ་རྨོངས་པས་མྱུར་
འགྲོ་བ། །མི་གཡོ་བདག་གཞན་གཉིས་མེད་པ། །གཉིས་སུ་མེད་དང་ཐོགས་མེད་མིན། །དམ་
ཚིག་སྤྱད་པ་སྤྱོད་པ་དང༌། །བུད་མེད་དབང་ཕྱུག་ཤིན་ཏུ་སྦྱོར། །ཚངས་སྤྱོད་དེ་བཞིན་བསམ་
གཏན་གནས། ཁྲོ་མེད་རྒྱུན་གྱིས་ཀུན་ཏུ་སྤྱོད། །འདི་བརྒྱད་དམ་ཚིག་ཀུན་སྦྱོང་ཡིན། །སྒྲུབ་
པ་ལ་ནི་གནས་པ་ཡི། །སྒྲུབ་པ་པོ་ཡིས་རྟག་ཤེས་བྱ། །ཞེས་གསུངས་ཏེ། འདིའི་ཐོག་མ་ནི་
བསྒྲུབ་པར་བྱ་བའི་དམ་ཚིག་དང༌། ཕྱི་མ་བདུན་སྤང་བར་བྱ་བའི་དམ་ཚིག་གོ ། 
སྡོམས་ནི། གཡོན་པའི་ཀུན་སྤྱོད་རྨོངས་པས་བགྲོད། །ཐ་དད་འཛིན་དང་གུས་པ་ལྷོད། །
ཕྱག་རྒྱ་མི་སྒྲུབ་ཕྱག་རྒྱ་འབྲལ། །སྤྱོད་པ་ཉམས་དང་དམ་རྫས་ཁྲོ། །ཞེས་བྱའོ། །དང་པོ་
ནི། གཡོན་པའི་ཀུན་སྤྱོད་དེ། ཚོགས་འཁོར་དང་ལག་མཆོད་ལ་སོགས་པའི་ཁྱད་པར་གྱི་
དུས་སུ་མ་བྱས་ན་ལྟུང་བ་ཡིན་ཞིང༌། རྒྱུན་གྱི་དུས་སུ་ཉིན་རེ་བཞིན་དུས་བཞིར་དྲན་ཞིང་བྱེད་

པའི་འདུན་པ་མ་ཉམས་པ་དགོས་སོ། །གཉིས་པ་ནི། རྨོངས་པས་བགྲོད་པ་སྤང་བ་ཞེས་བྱ་
སྟེ། ཡུལ་ཕྱག་རྒྱའི་མཚན་ཉིད་མཆོག་དམན་འབྲིང་གསུམ་གང་དང་ཡང་ལྡན་པ་མ་ཡིན་
པའི་བུད་མེད་ལས་ཀྱིས་མ་འཁྱུད་པ་ལ་བསམ་པ་ཆགས་སེམས་འབའ་ཞིག་གིས་ཀུན་ནས་
བསླངས་ཏེ། དགོས་པ་ཆོས་དགེ་བ་ལ་གཟུང་བ་སོགས་དང་རོ་སྙོམས་པར་བྱེད་པའི་དོན་མ་
ཡིན་པར། སྦྱོར་བ་དེ་ལ་བགྲོད་པས་མཐར་ཐུག་བྱ་བ་ཟིན་ཞིང་ཐུན་མཚམས་སུ་གཉེན་པོས་
མ་སླེབ་ན་ལྟུང་བའོ། །དེ་ཡང་རྩ་རྒྱུད་ལས། ཕོ་ཉ་མ་གཏོགས་གཞན་དག་ལ། །འདོད་ལ་
རྨོངས་པས་བགྲོད་མི་བྱེད། །ཕོ་ཉ་མོ་ཞེན་རྟག་ཐར་པ། །འབད་པ་ཡིས་ཀྱང་ལོངས་སྤྱོད་བྱ། །
ཞེས་གསུངས་ཏེ། ཚིག་འདི་ནི་ཕོ་ཉ་མོ་སྒྲུབ་པའི་སྐབས་སུ་བཤད་པ་ཡིན་ཡང་ལས་དང་པོ་
པས་ཀྱང་དེ་དང་ཕྱོགས་མཚུངས་པར་སྤྱོད་པའི་ཁྱད་པར་ཞིག་གོ ། 
གསུམ་པ་ནི། ཐ་དད་དུ་འཛིན་པའི་ལྟུང་བ་སྟེ། ཆོས་ཉིད་གཡོ་བ་མེད་པ་དེ་ནི་རང་གཞན་
གྱི་དབྱེ་བ་མེད་པར་མཉམ་ཉིད་དུ་ཁྱབ་པ་ཡིན་ཡང༌། དེ་ལྟར་མ་རྟོགས་པས་རང་གཞན་
སོ་སོར་འབྱེད་ན་ལྟུང་བ་སྟེ། དེ་ཡང་ཐུན་མཚམས་བཞིར་གཉེན་པོས་སླེབ་ན་ལྟུང་བར་མི་
འགྱུར་ལ། དེ་བས་ན་ཆོས་ཐམས་ཅད་གནས་ལུགས་སྟོང་པར་ཡང་མཉམ། རང་གཞིན་བདེ་
གསལ་དུ་ཡང་མཉམ། ངོ་བོ་ཧེ་རུ་ཀའི་དཀྱིལ་འཁོར་དུ་ཡང་མཉམ་པ་དེ་མི་རྟོག་པའི་ཡེ་ཤེས་
ཀྱིས་ཐུན་བཞིར་སྐྱོང་ཐུབ་ན་རབ། ཐ་ན་མོས་སྒོམ་ཙམ་ཡང་ཐུན་བཞིར་དྲན་དགོས་ཏེ། དེ་
ལས་འདས་ན་ལྟུང་བ་སྟེ་ལྟ་བ་དེ་ལྟ་བུའི་དོན་གོ་ནས་མི་སྐྱོང་ན་དེ་ལྟར་ཡིན་ལ། མ་གོ་གོང་
དུ་མིན་ཡང་དེ་འདྲ་དེས་མོས་པའི་ཡུལ་ཙམ་དུ་ཡང་ལྟ་བ་དེ་ཚོལ་དགོས་པ་ལས་མི་འཚོལ་ན་
ལྟུང་བའི་ཕྱོགས་མཐུན་འབྱུང་བའོ། །བཞི་པ་ནི། གུས་པ་ལྷོད་པའི་ལྟུང་བ་སྟེ། ལམ་གཞན་
ལ་མོས་པས་ལམ་འདི་ལས་ལམ་གཞན་མཆོག་ཏུ་འཛིན་པའམ། ལམ་འདི་ལ་སྐྱོན་དུ་འཛིན་
པས་ཆོས་འདི་ལ་གུས་པ་དམན་པར་གྱུར་པ་ནི་ལྟུང་བ་སྟེ། ལམ་འདི་སྒྲུབ་པ་ལ་ཆེད་ཆེར་མི་

འཛིན་པའོ། །ལྔ་པ་ནི། ཕྱག་རྒྱ་མི་བསྟེན་པའི་ལྟུང་བ་སྟེ། རྫོགས་རིམ་ལ་བརྟེན་ནས་དོན་གྱི་
བདེ་སྟོང་མཚོན་ནུས་ཤིང༌། བྱང་ཆུབ་ཀྱི་སེམས་བཅིང་བར་ནུས་པ་དང༌། བསྐྱེད་རིམ་ཕྱོགས་
ལ་མོས་པའི་སྒོ་ནས་སྟོང་པ་དང་སྙིང་རྗེ་དང་ལྷའི་རྣལ་འབྱོར་ལ་གནས་ཤིང༌། དཔེའི་ཡེ་ཤེས་
མཚོན་ནུས་པས་ལས་ཀྱི་ཕྱག་རྒྱ་མི་བསྟེན་ན་ལྟུང་བའོ། །འདི་ལྟུང་བར་འགྱུར་བའི་དུས་ཚད་
ནི་སུམྦུ་ཊི་ལས། དེ་ལྟར་གང་ཞིག་རྣལ་འབྱོར་པས། །གལ་ཏེ་པདྨ་འཛིན་པ་ལ། །སྔོན་དུ་ཉི་
མ་རེ་རེའམ། །ལོ་ལ་རེག་པར་མི་བྱེད་ན། །དམ་ཚིག་ཉམས་པར་འགྱུར་རོ་ཞེས་གསུངས་
པས། དུས་ཀྱི་མཐའ་ལོ་གཅིག་ལ་གཟུང་མོད། ལས་རྒྱ་དངོས་སུ་སྒྲུབ་པར་མི་ནུས་ན་ཡིད་
ཀྱིས་བྱའོ། །དྲུག་པ་ནི། ཕྱག་རྒྱ་དང་འབྲལ་བའི་ལྟུང་བ་སྟེ། ལས་རྒྱ་ལ་བརྟེན་ནས་ཡེ་ཤེས་
སྒྲུབ་པའི་འགོ་བརྩམས་པ་ནས་ཡེ་ཤེས་བརྟན་པར་མ་བྱས་ཀྱི་བར་དང༌། སྤྱོད་པ་ལ་སོགས་
པར་ལན་ཅིག་ཞུགས་ནས་རང་ལམ་གྱི་འབྲས་བུ་མངོན་དུ་མ་གྱུར་བར། གྲོགས་ཤེས་རབ་མ་
དང་མི་འབྲལ་བར་བྱ་སྟེ་བྲལ་ན་ལྟུང་བའོ། །བདུན་པ་ནི། སྤྱོད་པ་ཉམས་པའི་ལྟུང་བ་སྟེ། ཞུ་
བདེ་འཛག་མེད་མ་ཐོབ་ཀྱི་བར་དུ་བྱང་ཆུབ་ཀྱི་སེམས་བཟུང་ཟློག་གི་སྦྱོར་བས་ཕྱིར་མི་ལྟུང་
ཞིང་སྤྱི་བོར་མི་གཡོ་བ་སྟེ་བརྟན་པར་བྱེད་དགོས་པ་ལས། དམིགས་བསལ་དབང་བསྐུར་བ་
དང་བཅུད་ལེན་ལ་སོགས་པའི་དོན་མ་ཡིན་པར་བྱང་ཆུབ་ཀྱི་སེམས་ཀུནྡ་ལྟ་བུ་ཆེད་དུ་ཉམས་
པར་བྱེད་ན་ལྟུང་བའོ། །
བརྒྱད་པ་ནི། དམ་ཚིག་གི་རྫས་ལ་ཁྲོ་བའི་ལྟུང་བ་སྟེ། འདིར་ཁྱད་པར་གྱི་ཤེས་རབ་
མའི་བྷ་ག་ལས་བྱུང་བའི་ཁུ་རྡུལ་གྱི་རྫས་བསྟེན་དགོས་པ་ལས། མི་གཙང་བའི་སེམས་ཀྱིས་
སྤོང་ན་ལྟུང་བའོ། །འདིའི་གསུམ་པ་རིགས་བཟང་ངན་དུ་འབྱེད་པ་ལྟུང་བར་བཤད་པའང་
ཡོད་དེ། དེའི་གཉེན་པོའང་མཉམ་ཉིད་དུ་ཤེས་པ་ཉིད་ཡིན་པས་གནད་གཅིག་པར་འགྱུར་
རོ། །དམ་ཚིག་བརྒྱད་པོ་འདི་དག་ལ་གནས་པས། ཁྭ་གདོང་མ་ལ་སོགས་པ་བརྒྱད་པོ་རྣམས་

སྒྲུབ་པ་པོ་ལ་མོས་ཤིང་དད་པ་སྟེ། ཤིན་ཏུ་དགྱེས་པས་དངོས་གྲུབ་སྩོལ་བར་འགྱུར་རོ། །དེ་
ལ་གཡོན་པའི་ཀུན་སྤྱོད་ནི། འཇིག་རྟེན་ན་རྟག་གཡོན་ནས་སྤྱོད། །རྐང་པ་གཡོན་པ་སྔོན་ལ་
འདོར། །ལག་པ་གཡོན་པ་སྔོན་དུ་བསྒྱུར། །གཡོན་གྱི་སྤྱོད་པས་རབ་མཆོད་བྱེད། །ལུས་ཀྱི་
གཡོན་པས་རྣམ་པར་འཁྲིལ། །གཡོན་པ་ཡིས་ནི་ཚིམ་པར་བཟའ། །བརྟུལ་ཞུགས་མ་ཉམས་
བརྟུལ་ཞུགས་རྫོགས། །སྒྲུབ་པོ་དེ་ནི་དམ་ཚིག་བརྩོན། །ཞེས་པ་དང༌། བརྡ་ནི་ལྔ་པོ་བསྟན་
པ་དག །སྒྲུབ་པ་པོ་ཡི་ལག་གཡོན་གྱིས། །འདི་ནི་དཔའ་བོའི་གནས་ཡིན་ཏེ། །བརྡའ་རྣམས་
ལ་ནི་རབ་འཇུག་པའོ། ཁམས་གསུམ་རྒྱུ་དང་མི་རྒྱུར་བཅས། །འགྲོ་ཀུན་གཡོན་ལས་བྱུང་བ་
ཡིན། །ཞེས་གསུངས་ཏེ། དེ་ལ་གཡོན་པའི་ཀུན་སྤྱོད་ཀྱི་ངོ་བོ། དེའི་མཚོན་དོན། དེའི་བྱེད་
ལས་སམ་དགོས་པ་དེ་ལ་ཕོ་ཉ་མོ་རྣམས་མཉེས་པའི་རྒྱུ་མཚན། གཡོན་པའི་ཀུན་སྤྱོད་ཀྱི་རྣམ་
གྲངས་བཤད་པའོ། །དང་པོ་ནི། ལག་པ་གཡོན་པ་བྱིན་གྱིས་བརླབས་ཤིང༌། དེས་ལུས་ཀྱི་ཆ་
ཐམས་ཅད་ལ་རེག་པས་ལུས་བྱིན་གྱིས་བརླབས། དེ་ནས་ཟ་བ། འགྲོ་བ། ལེན་པ་སོགས་
ལ་ལྷའི་དག་པ་དང་མཚོན་དོན་དྲན་པར་བྱས་ལ། གཡོན་པས་བྱ་བ་དེ་དང་དེ་བྱེད་པ་ཡིན་
ནོ། །གཉིས་པ་ནི། ལུས་ཀྱི་གཡོན་པའི་ཆ་བདེ་བ་ཆེན་པོ་མཚོན་པ་དང༌། གཡས་ཀྱི་ཆ་རྣམས་
སྣང་སྟོང་གཉིས་སུ་མེད་པའི་ལྷ་སྐུ་མཚོན་{ནོ[ན]། བདེ་བ་ནི་རང་བཞིན་དང་ལྷ་སྐུ་ནི་རྣམ་
འགྱུར་ཡིན་ལ། ཡང་ལྷ་སྐུ་ནི་རྒྱས་གདབ་བྱ་ཡིན་ཞིང༌། བདེ་སྟོང་གི་ཡེ་ཤེས་ནི་རྒྱས་འདེབས་
བྱེད་ཡིན་པ། ལྷ་སྐུ་གསལ་སྟོང་དང་ཐིག་ལེ་བདེ་སྟོང་གཉིས་ཀར་གདོད་མ་ནས་ཆོས་ཐམས་
ཅད་ཀྱི་གནས་ལུགས་ལ་ཡང་ཡོད། རྟོགས་བྱེད་ཐབས་ལའང་གཉིས་ཀར་དགོས་མོད་ཀྱི། 
བདེ་སྟོང་ཉིད་གཙོ་བོ་དང་བྱེད་པོ་ཡིན་ནོ། །དེ་ཡང་གཞི་ཆོས་ཉིད་ལ་གནས་ཚུལ་ནི། དཔེར་
ན་གསེར་ལས་ལུགས་སུ་བླུག་པའི་གླང་པོ་ཆེའི་གཟུགས་ལ་རང་བཞིན་ནི་གསེར་ཡིན། རྣམ་
པ་གླང་པོའི་གཟུགས་ཡིན་ན། དེ་གཉིས་རྫས་སུ་ཐ་དད་མེད་ཀྱང་གསེར་ཡིན་པའི་ལྡོག་

ཆ་གཙོ་བོ་ཡིན་པ་བཞིན་དུ། ལྷ་སྐུའི་རང་བཞིན་བདེ་བ་ཡིན་པས་ལྡོག་ཆ་བདེ་བ་གཙོ་བོ་
ཡིན་ལ། ལམ་གྱི་གནས་སྐབས་སུ་ཡང་བདེ་བ་ཆེན་པོ་ཉིད་བསྒོམས་པས་ལྷ་སྐུ་རང་ཤར་དུ་
འབྱུང་ལ། མ་དག་པའི་ལུས་གནས་གྱུར་པའི་ལྷ་སྐུ་འཇའ་ཚོན་ལྟ་བུ་ཡང་བདེ་བའི་ལམ་གྱིས་
བསྒྲུབ་དགོས་པའི་ཕྱིར། ལམ་གྱི་གཙོ་བོ་བདེ་བ་ཡིན་ནོ། །དེ་བས་ན་གཡོན་གྱི་ཕྱོགས་ནི་
ཁམས་དཀར་པོའི་དབང་དུ་བྱས་ན་བདེ་སྟོང་གི་ཡེ་ཤེས་མཚོན་ལ། གཡོན་གྱི་སོར་མོ་ལྔ་ནི་
ཐབས་བདེ་བའི་ཕྱོགས་ཀྱི་འབྱུང་བ་ལྔའི་དྭངས་མ་ཡེ་ཤེས་ལྔའི་བརྡའ་དོན་ཏེ། དེ་ནི་གདོད་
མའི་ཆོས་ཉིད་ཐབས་ཀྱི་དྭངས་མ་ལྔ་པོ་དཔའ་བོ་སྟེ། དཔལ་ཧེ་རུ་ཀ་རིགས་ལྔའི་གནས་ཏེ་
རང་བཞིན་ཡིན་ལ། སེམས་ཉིད་བདེ་སྟོང་གཉིས་སུ་མེད་པའི་རང་སྣང་ལས་དྭངས་མ་ལྔའི་
དཔའ་བོར་རྟག་ཏུ་འཆར་བ་ལ། དཔེར་ན་གསེར་ལ་གཡའ་བཞིན་དུ། སེམས་བདེ་བ་འཁྲུལ་
བཅས་དང༌། ལུས་འབྱུང་བ་ལྔའི་ཆོས་འགྱུར་བཅས་རྣམས་འབྱུང་བ་ཡིན་ཏེ། དེ་ལས་ནི་མ་
དག་འཁོར་བའི་ཁམས་གསུམ་སྣོད་དང་བཅུད་ཐམས་ཅད་བྱུང་ངོ༌། །ཡང་གདོད་མ་དེ་ལམ་
དུ་བྱས་པ་ལས་ནི། སེམས་བདེ་བ་རྣམ་དག་ཧེ་རུ་ཀ་དང༌། ལུས་འབྱུང་བའི་དྭངས་མ་རྣམ་
དག་རྡོ་རྗེ་སེམས་དཔའ་ལ་སོགས་པའི་རིགས་ལྔ་སོགས་བྱུང་སྟེ། ཡེ་ཤེས་མྱ་ངན་ལས་འདས་
པའི་ཁམས་གསུམ་སྣོད་བཅུད་ཐམས་ཅད་བྱུང་ངོ༌། །འགྲོ་ཀུན་གཡོན་ལས་བྱུང་བའི་བརྡའ་
དོན་གྱི་གཙོ་བོ་ནི་དེ་ལྟར་ཡིན་ལ། ཡང་སྟོང་པ་ཙམ་གྱི་ལྡོག་ཆ་ནས། སྟོང་པ་ལས་འཁོར་
འདས་ཀྱི་ཆོས་ཐམས་ཅད་འབྱུང་བ་ཙམ་དང༌། འཇིག་རྟེན་ཀུན་རྫོབ་ཏུ་ལུས་ཀྱི་གཡས་སྐྱེས་
པ་དང༌། གཡོན་བུད་མེད་ཀྱི་ཚུལ་དུ་གནས་ཞེས་གྲགས་ལ། འགྲོ་བ་རྣམས་བུད་མེད་ཀྱི་
ཆོས་ལས་འབྱུང་ངོ༌། །ཞེས་ཀྱང་འགའ་ཞིག་འཆད་དོ། །ཡང་ཁ་ཅིག་གཡོན་ཁུ་བའི་ཁམས་
ཡིན་ལ། དེ་ལས་འགྲོ་བ་ཐམས་ཅད་འབྱུང་བ་ཡིན་ནོ་ཞེས་ཀྱང་འདོད་ན། དེ་གཉིས་འགལ་
བ་ལྟར་བྱུང་མོད་ཀྱི་ཐབས་དང་ཤེས་རབ་ཕན་ཚུན་རྒྱས་བཏབ་ཀྱི་དབང་དུ་བྱས་ན་འགལ་

བར་ནི་མི་འགྱུར་ལ། ཡང་མངལ་སྐྱེས་མ་གཏོགས་གཞན་ལ་དེ་མི་འགྲིག་པས་མི་འཐད་དོ་
སྙམ་ན།{དེང་སང་[དེ་དག་]གི་གདུལ་བྱའི་གཙོ་བོ་མངལ་སྐྱེས་ཡིན་པས་ཀྱང་མི་འགལ་ལོ། །
གཞན་ཡང་སྒོང་སྐྱེས་ནི་མངལ་སྐྱེས་དང་མཚུངས་ཤིང༌། སྐྱེ་གནས་གཞན་གཉིས་ཀྱི་ཡང་
དྲོད་ནི་བུད་མེད། གཤེར་ནི་ས་བོན་གྱི་ཆོས་སུ་ཡོད་པ་དང༌། རྫུས་སྐྱེས་ལ་གནས་ཀྱི་ནམ་
མཁའ་ནི་བུད་མེད། འབྱུང་བཞིའི་རྡུལ་ནི་ས་བོན་གྱི་ཚུལ་དུ་ཡོད་པས་འགྲོ་བ་ཀུན་ལ་སྦྱོར་
དུ་ནི་རུང་ལ། འོན་ཀྱང་དེ་དག་མཚོན་དོན་གྱི་གཙོ་བོ་ནི་མ་ཡིན་ནོ། །ལག་སོར་ལ་ཡེ་ཤེས་
ལྔའི་དག་པ་ཡིན་པ་བཞིན་དུ། དེས་བྱུགས་ཤིང་རེག་པས་ལུས་ཐམས་ཅད་ཡེ་ཤེས་ལྔའི་
དག་པར་མོས་དགོས་ལ། བུད་མེད་ལ་གཡོན་གྱི་བརྡ་ཆད་ཀྱིས་གསུངས་པ་ཤིན་ཏུ་མང་མོད་
ཀྱང༌། སྐབས་འདིར་ནི་ཤེས་རབ་མ་རྣམས་མཉེས་པར་བྱེད་པའི་རྒྱུའི་གཙོ་བོ་ཐབས་ཡིན་
པའི་ཕྱིར། ཁམས་དཀར་པོ་ཐབས་ཀྱི་ཆོས་ལ་སྦྱོར་བ་ཉིད་འཐད་ཚབས་ཆེའོ། །དེ་ལྟར་ན་
གཡོན་པའི་ཀུན་སྤྱོད་ནམ་བྱེད་པའི་སྐབས་སུ། ཆོས་ཐམས་ཅད་སེམས་སུ་འདུ་ལ། སེམས་
དེའི་རང་བཞིན་སྤྲོས་པ་དང་བྲལ་བའི་བདེ་བ་ཆེན་པོའོ། །དེའི་སྣང་ཆ་སྣང་བ་ཐམས་ཅད་ཧེ་
རུ་ཀ་རིགས་ལྔའི་རང་བཞིན་ཡིན་ལ། འགྲོ་ལེན་སོགས་གདོང་དུ་བབ་པའི་བྱ་བ་གང་ཡིན་
པ་དེ་ཡང་རང་བཞིན་བདེ་བ་ཆེན་པོ་དང་ལྷ་སྐུའི་རྣམ་རོལ་ལོ། །ཞེས་ཐ་ན་མོས་པའི་སྒོ་ནས་
ཀྱང་སྦྱོང་དགོས་སོ། །གསུམ་པ་ནི། རྐང་པ་གཡོན་པ་སྔོན་དུ་འདོར་བས་ལྟེ་བའི་རྩ་འཁོར་
དག་བྱེད་དང༌། ལག་གཡོན་སྔོན་དུ་གྱུར་པས་སྙིང་གའི་འཁོར་ལོ་དང༌། གཡོན་གྱིས་མཆོད་
ཅིང་ཕྱག་འཚལ་བས་སྤྱི་བོའི་འཁོར་ལོ་དང༌། གཡོན་གྱིས་བཟའ་བས་མགྲིན་པའི་འཁོར་
ལོ་དང༌། གཡོན་གྱིས་སྔོན་དུ་འཁྱུད་པས་གསང་བའི་འཁོར་ལོ་དག་པར་བྱེད་དེ། འདི་དག་
འཁོར་ལོ་དེ་དང་དེའི་བྱེད་ལས་ཡིན་ལ། དེ་དག་ལ་གཡོན་པའི་ཀུན་སྤྱོད་ཀྱིས་རྟེན་འབྲེལ་
བསྒྲིགས་པས་རང་རྒྱུད་ལ་བལྟོས་ནས་རྩ་འཁོར་དེ་དག་ལ་དག་པས་རྒྱས་བཏབ་པ་དང༌། 

གཞན་རྒྱུད་མཁའ་འགྲོ་མ་རྣམས་ཀྱིས་བྱིན་གྱིས་རློབ་པར་འགྱུར་ཞིང༌། ཡང་སྒོས་ཕོ་ཉ་མོ་
རྣམས་ལ་ཐབས་རིགས་ལྔ་སོགས་ཀྱི་བརྡ་བསྟན་པས་དགྱེས་པར་འགྱུར་བ་ཡིན་ནོ། །བཞི་
པ་ནི། གཡོན་པའི་ཀུན་སྤྱོད་ཀྱི་དེ་ཁོ་ན་ཉིད་ཤེས་ནས། གཡོན་པའི་ཀུན་སྤྱོད་བྱེད་པའི་སྒྲུབ་
པ་པོ་ཕོ་མོ་དེ་དག་ནི། ཞིང་རྣམས་སུ་སྤྱོད་པའི་ཚེ། ཞིང་སྐྱེས་ཀྱི་དཔའ་བོ་དང་རྣལ་འབྱོར་མ་
རྣམས་ཀྱིས་རང་དང་སྤྱོད་པ་མཐུན་པར་གཟིགས་ནས། སྤུན་ནམ་བུ་སྡུག་པ་བཞིན་དུ་དགྱེས་
པར་འགྱུར་ལ། ཞིང་དུ་མི་རྒྱུ་བར་རང་གི་ཁྱིམ་དུ་གནས་པ་རྣམས་ལའང་ཞིང་ན་གནས་
པའི་དཔའ་བོ་དང་རྣལ་འབྱོར་མ་རྣམས་ཀྱིས། སྒྲིབ་པ་མེད་པའི་སྤྱན་གྱིས་གཟིགས་ནས་བུ་
བཞིན་དུ་བརྩེ་བར་མཛད་དོ། །ཁྲག་འཐུང་མངོན་འབྱུང་ལས་ཀྱང༌། རྟག་ཏུ་གཡོན་པ་ཡིས་
ནི་བྱ། །བུད་མེད་རྣམས་ལ་མཐུན་པར་སྤྱོད། །དེ་ཡིས་ངེས་པར་རྟག་ཏུ་འབྱུང༌། །ཞེས་དང༌། 
རང་ཡུལ་ལག་པ་གཡོན་པས་སྟོན། །དེ་ཡི་རང་གི་རིགས་ནི་དྲན། སྒྲུབ་པོའི་ལུས་ལ་ཕན་པ་
ཡིན། །ཞེས་གསུངས་པ་ལྟར་རོ། །འདི་ལ་རྟེན་སྐྱེས་པའམ་བུད་མེད་ཅི་ཡིན་ཡང་རུང༌། རྒྱུད་
ཀྱི་རྒྱལ་པོ་འདི་ནི་རྣལ་འབྱོར་མའི་ཐབས་དང་དངོས་གྲུབ་གཙོ་བོར་སྟོན་པའི་ཕྱིར། དངོས་
གྲུབ་ནི་རྡོ་རྗེ་ཕོ་ཉ་མོ་རྣམས་ཀྱིས་སྩོལ་བར་མཛད་དོ། །སྒྲུབ་པ་པོ་སྐྱེས་པ་ཕོ་ཉ་མོའི་འདུ་བ་
ཐོབ་པར་འགྱུར་བ་ལྷ་མོའི་བྱིན་རླབས་ལས་འབྱུང་བར་མ་ཟད། སྒྲུབ་པོ་བུད་མེད་གང་ཞིག་
ཞིང་སྐྱེས་ཀྱི་དཔའ་བོའི་འདུ་བ་ཐོབ་པ་ཡང་ཕོ་ཉ་མོའི་བཀའ་ལ་བརྟེན་ནས་འབྱུང་བ་ཡིན་
པས། དཔའ་བོ་ནི་རང་དབང་དུ་སྤྱོད་པ་མ་ཡིན་ཏེ། རྣལ་འབྱོར་མ་ཉིད་རང་དབང་དུ་སྤྱོད་པ་
ཉིད་ཡིན་ནོ། །དེ་བས་ན་སློབ་དཔོན་གྱི་དམ་ཚིག་སྤྱི་ཁྱབ་ཏུ་འཇུག་པ་དེ་བསྲུང་དགོས་པར་
མ་ཟད། རྒྱུད་འདིའི་ལུགས་ལ་ཕོ་ཉ་མོ་རྣམས་ཀྱང་རྡོ་རྗེ་སློབ་དཔོན་ཉིད་དོ། །དེའི་ཕྱིར་རྩ་
ལྟུང་དང་པོ་ལ་ཡང་ཡུལ་གྱི་སྒོ་ནས་གཞན་དང་རྒྱ་ཆེ་ཆུང་ཅུང་ཟད་ཡོད་ལ། ཕོ་ཉ་མོ་ཞེས་
བྱ་བ་ཅི་ལ་ཟེར་ན། སྤྱིར་ཕོ་ཉ་གསུམ་ཀ་ཡང་ཡིན་མོད་ཀྱི། སྐབས་འདིར་ནི། རང་བཞིན་

གྱིས་གྲུབ་པའི་ཞིང་སྐྱེས་སྔགས་སྐྱེས་གཉིས་དང༌། དེ་དག་གིས་བྱིན་གྱིས་རླབས་པའི་རྟགས་
མངོན་དུ་གྱུར་པའི་བུད་མེད་གཞན་ཡང་ཡིན་གྱི། རིག་མ་ཙམ་ལ་ཕོ་ཉ་མོར་མི་བརྗོད་དོ། །
སྒྲུབ་པ་པོ་ཡེ་ཤེས་ཅུང་ཟད་སྐྱེས་ན། དེ་དག་དངོས་སུ་ཤེས་པ་ཡིན་ལ། ལས་དང་པོ་པས་ནི་
ཕལ་ཆེར་མོས་པའི་ཡུལ་དུ་བྱེད་དགོས་པ་ཤས་ཆེའོ། །དེ་ལ་བཅོམ་ལྡན་འདས་མ་རྡོ་རྗེ་ཕག་
མོ་ནི། དཔལ་ཧེ་རུ་ཀའི་ཡང་འདྲེན་པ་ཡིན་ཏེ། དེ་ལྟར་ཡང༌། དེ་ནས་ཞེས་སོགས་དག་ཆེན་
པོས། །རྒྱུད་ནི་རྫོགས་པར་གྱུར་པ་གང༌། །འཁོར་ལོ་སྡོམ་པའི་འདྲེན་པ་མོ། །རྡོ་རྗེ་ཕག་མོ་
ལ་འདུད་དོ། །ཞེས་གསུངས་ཏེ། དེའི་དོན་ལྷ་ལ་བཟང་ངན་ནམ་སྟོབས་ཆེ་ཆུང་ཡོད་པའི་དོན་
མིན་མོད། དག་བྱ་དག་བྱེད་ཀྱི་དབང་དུ་བྱས་ནས་ཤེས་རབ་རྩ་བ་ཡིན་ཞིང༌། ཐབས་ཡན་
ལག་ཡིན་པ་དང༌། བདེ་བ་ཆེན་པོ་ཡང་རྣམ་པ་ཀུན་ལྡན་གྱི་སྟོང་པས་བསྒྲུབ་དགོས་པ་དང༌། 
དེ་ལས་ཀྱང་དམིགས་ཀྱིས་གསལ་བར། དཔལ་འཁོར་ལོ་སྡོམ་པའི་རྒྱུད་ཀྱི་ཆོ་ག་དང་ལས་
ཚོགས་དངོས་གྲུབ་ཐམས་ཅད་རྡོ་རྗེ་ཕག་མོའི་ཡེ་ཤེས་ལས་བྱུང་བའི་རིགས་སྔགས་ཀྱི་སྒྲུབ་
པ་ཁོ་ན་ཡིན་པའི་དོན་ཏེ། དཔེར་ན་ཡུམ་གྱི་སྙིང་པོ་ཡུམ་གྱི་ཡེ་ཤེས་ལས་སྤྲུལ་པ་སྨོས་མ་
དགོས་ཀྱང༌། ཡབ་ཀྱི་སྙིང་པོ་ཡང་རྒྱུ་ཡུམ་གྱི་སྙིང་པོ་ལས་སྐྱེས་ཤིང་ཧེ་རུ་ཀའི་རིགས་སྔགས་
ཀྱི་རྣམ་པར་གྱུར་པ་སྟེ། ཡུམ་གྱི་སྔགས་ཀྱི་རྒྱུ་མཐུན་པའི་འབྲས་བུ་ཡིན་ནོ། །དེའི་ཕྱིར་སྒྲུབ་
པོ་བདག་ཉིད་ཧེ་རུ་ཀའི་རྣལ་འབྱོར་དང་མ་བྲལ་ཡང་ཕོ་ཉ་མོ་རྣམས་བདག་གི་རྡོ་རྗེ་སློབ་
དཔོན་དུ་འགྱུར་རོ། །
ལྔ་པ་ནི། དེ་ལ་གཡོན་པའི་ཀུན་སྤྱོད་ཕྱི་ནི་ལུས་ཀྱི་སྤྱོད་པ་དེ་རྣམས་ཡིན་ལ། ནང་གི་ནི་
རྩ་འཁོར་ལོ་རྣམ་དག་པའི་རྟེན་འབྲེལ་སྒྲིག་པ་དེ་ཡིན་ཞིང༌། གསང་བའི་དེ་ནི་ཤེས་རབ་མའི་
གཡོན་གྱི་ཕྱོགས་སུ་འབབ་པའི་རྩ་མ་ར་ནཱ་སི་ཀ་བསྐུལ་ཏེ་རྗེས་ཆགས་ཀྱི་མཆོད་པ་ཡིན་ལ། 
དེ་ཁོ་ན་ཉིད་ཀྱི་གཡོན་པའི་ཀུན་སྤྱོད་ནི། མཚོན་དོན་དག་པ་དེ་རྣམས་ཡིན་ཡང༌། དེ་མངོན་

དུ་མ་གྱུར་བར་དུ་མོས་པའི་སྒོ་ནས་དག་པ་དྲན་པ་ལ་བྱའོ། །རྒྱུད་འདིའི་ལུགས་ལ་ཕོ་ཉའི་
ལམ་བྱ་བ་ཡང༌། ཆགས་ལམ་སྤྱི་ལ་མི་ཟེར་གྱི་ཕོ་ཉ་མོའི་སྒྲུབ་པ་དང་འབྲེལ་བ་ཁོ་ན་ལ་བྱའོ།། 
གཡོན་པའི་ཀུན་སྤྱོད་ཆོས་འདིའི་ཁྱད་ཆོས་ཆེན་པོར་བཤད་ལ། ཕྱོགས་འདིར་བྱུང་བའི་བདེ་
མཆོག་པར་རློམ་པ་ཕྱིས་བྱུང་ཕལ་ཆེར་ལ་མིང་རྐྱང་དུ་ལུས་འདུག་པས། རྒྱུད་གཞུང་རྣམས་
ལས་འཐོར་ཐབས་སུ་འབྱུང་བའི་དོན་འདུས་ཤིང་གསལ་བར་བཤད་པ་ཡིན་ནོ། །གཉིས་པ་
ཐུན་མོང་གི་དམ་ཚིག་ནི། རྩ་རྒྱུད་ལས། རྒྱུད་ཀུན་གྱི་ནི་ཐུན་མོང་སྟེ། །རྒྱུ་མེད་པར་ནི་ཉམས་
མི་བྱ། གསང་བ་འདི་ནི་མི་བསྟན་ཏེ། །རབ་ཏུ་འབད་དེ་སྦ་བར་བྱ། །ཞེས་པ་དང༌། གོང་དུ་
བརྙས་མི་བྱ་ཞིང་སྤོང་མི་བྱ། །ཞེས་པ་རྣམས་ཀྱིས་བསྟན་པ་ཡིན་ཏེ། རྩ་བའི་ལྟུང་བ་དང་པོ་
དང༌། གསུམ་པ་དང༌། དྲུག་པ་དང༌། བརྒྱད་པ་དང༌། བཅུ་བཞི་པ་རྣམས་ནི་བརྙས་པ་ཡིན་
ལ། གཉིས་པ་དང༌། བཞི་པ་དང༌། ལྔ་པ་དང༌། བཅུ་གཅིག་པ་དང༌། བཅུ་གཉིས་པ་དང༌། 
བཅུ་གསུམ་པ་རྣམས་ནི་སྤོང་བར་འདུས་ཤིང༌། བདུན་པ་ནི། གསང་བ་མི་བསྟན་པ་ཉིད་
དོ། །བཅུ་པ་ཡང་དོན་གྱིས་བརྙས་པར་འདུག་པས། མི་བརྙས། མི་སྤང༌། གསང་བ་མི་སྒྲོག་
ཅེས་པར་བསྲུང་བྱའི་དམ་ཚིག་གཙོ་བོ་རྣམས་འདུས་ཤིང༌། རིགས་ལྔ་སྤྱི་དང་སོ་སོའི་དམ་
ཚིག་རྣམས་དང༌། དབང་བཞིའི་དམ་ཚིག་སོ་སོ་དང༌། ལས་དང་པོ་པ་དང༌། བརྟན་པ་ཅུང་
ཟད་ཐོབ་པ་དང༌། བརྟན་པ་ཆེར་ཐོབ་པའི་དམ་ཚིག་ལ་སོགས་པ་རྒྱུད་ཀུན་གྱི་ཐུན་མོང་བ་དེ་
དག་ཀྱང་མ་ཉམས་པར་བསྲུང་བར་བྱའོ། །དེ་ལྟར་དམ་ཚིག་ལ་གནས་ཤིང་བསྐྱེད་པའི་རིམ་
པའི་རྣལ་འབྱོར་ལ་བརྩོན་པར་བྱ་སྟེ། དང་པོར་དཔའ་བོ་གཅིག་པུའི་རྣལ་འབྱོར་ལ་སེམས་
བརྟན་པར་གྱུར་ན། དཀྱིལ་འཁོར་གྱི་འཁོར་ལོ་ཡོངས་སུ་རྫོགས་པ་ཡང་རིམ་པས་བསྒོམ་
པར་བྱ་ལ། གང་གི་ཚེ་ཕྱི་དང་ནང་གི་དཀྱིལ་འཁོར་གསལ་ཞིང་ཤིན་ཏུ་བརྟན་པར་གྱུར་པ་
ན། གང་རྒྱུད་ལས་བཤད་པའི་དངོས་གྲུབ་ཀྱི་ཁྱད་པར་མཐའ་ཡས་པ་དག་ཀྱང་འབད་རྩོལ་

མེད་པར་འགྲུབ་པར་འགྱུར་ཏེ། དེ་དག་ཀྱང་ལོ་ཡི་སྦྱོར་བས་དྲན་པ་གཅིག་པའི་ཚུལ་གྱིས་
སེམས་བརྟན་པར་ནུས་ཤིང༌། དེ་ནས་ཀྱང་དུས་དེ་སྲིད་དུ་བསྒོམས་པས། ཕྱི་ནང་གི་དཀྱིལ་
འཁོར་མཐའ་དག་གསལ་བར་ནུས་པ་ཡིན་ལ། དེ་ཉིད་བརྟན་པ་དང་མཐར་འབྱིན་པའི་དོན་
དུ་ཡང་དུས་དེ་ཙམ་དུ་བསྒོམ་པར་བྱ་དགོས་ཏེ། དབང་པོ་རྣོ་ཞིང་གཡེངས་རྐྱེན་དང་བྲལ་ན་
ལོ་གསུམ་གྱིས་བསྐྱེད་པའི་རིམ་པ་མཐར་ཕྱིན་པར་འགྱུར་ཞིང༌། གཞན་དུ་ན་ལོ་བཅུ་གཉིས་
ལ་སོགས་པས་འགྲུབ་པར་འགྱུར་རོ། །དེ་ལ་དྲན་པ་གཅིག་པ་སྒོམ་པ་ནི་བསྙེན་པ་ཡིན་ལ། 
རིམ་གྱིས་སྤེལ་བ་ནི་ཉེ་བསྙེན་ནོ། །དཀྱིལ་འཁོར་ཡོངས་སུ་རྫོགས་པའི་རྣལ་འབྱོར་ལ་སྒོམ་
པ་ནི་སྒྲུབ་པ་ཡིན་ལ། ཐུན་མོང་གི་དངོས་གྲུབ་ཆུང་ངུ་རྣམས་དང༌། ལས་ཚོགས་སྒྲུབ་པ་ནི་
ལས་ལ་སྦྱོར་བ་ཞེས་བྱ་ཞིང༌། ཐུན་མོང་གི་དངོས་གྲུབ་ཆེན་པོ་རྣམས་སྒྲུབ་པ་ནི། སྒྲུབ་པ་ཆེན་
པོ་ཞེས་བྱ་སྟེ། དེ་ཡང་རྒྱུད་འདིར་བསྐྱེད་རིམ་གྱི་རྣལ་འབྱོར་པས་བསྐྱེད་རིམ་གྱི་དངོས་གྲུབ་
ཀྱི་དོན་དུ། །ཕོ་ཉ་མོ་བསྒྲུབས་ཏེ། རིག་པའི་བརྟུལ་ཞུགས་ཀྱི་སྤྱོད་པ་སྤྱད་པས། དངོས་གྲུབ་
ཆེན་པོ་ཐམས་ཅད་ཀྱང་འགྲུབ་པར་འགྱུར་བ་ཡིན་ནོ། །གླེགས་བམ་གྱི་མཐར་དཔལ་འཁོར་
ལོ་སྡོམ་པའི་སྒྲུབ་ཐབས་སློབ་དཔོན་ཆེན་པོ་བརྟུལ་ཞུགས་སྤྱོད་པའི་ཞལ་སྔ་ནས་མཛད་པ་
རྫོགས་སོ། །ཞེས་པ་མཛད་བྱང་དང༌། རྒྱ་གར་གྱི་མཁན་མོ་ག་ཡ་དྷ་ར་དང༌། བོད་ཀྱི་ལོ་ཙ་
བ་འགོས་ལྷས་བཙས་ཀྱིས་བསྒྱུར་ཞིང་ཞུས་ཏེ་གཏན་ལ་ཕབ་པའོ། །ཞེས་པ་ནི་འགྱུར་བྱང་
ཡིན་ལ། འགོས་འགྱུར་གྱི་དཔེ་ཁ་ཅིག་ལ་བུདྡྷ་ཤྲཱི་ཤཱིནྟ་དང༌། རིན་ཆེན་བཟང་པོས་བསྒྱུར་བ་
ལ་འགྱུར་བཅོས་ཞེས་པ་ཡང་འདུག་ལ། སྤྱིར་གཞུང་འདི་ལ་ཀློག་སྐྱ་འགྱུར་ཟང་མ་དང༌། དེ་
ལ་མལ་གྱིས་ཅུང་ཟད་བཅོས་པ་དང༌། མར་པ་དོལ་པས་འགྱུར་ཁྱད་ཆེ་བར་བཅོས་པ་དང༌། 
རྭ་ལོ་ཙཱ་བ་རྡོ་རྗེ་གྲགས་པས་བསྒྱུར་བ་དང༌། ཅོ་གྲུ་ཏིང་འཛིན་བཟང་པོས་བསྒྱུར་བ་དང༌། 
འགྱུར་བྱང་མེད་པའི་འགྱུར་མི་གཅིག་པ་གཉིས་རྣམས་བདག་གིས་མཐོང་སྟེ། སྤྱིར་འགྱུར་

གཞན་ཡང་ཡོད་སྲིད་དོ།། 
འདིར་སྨྲས་པ། ཟབ་ཅིང་རྒྱ་ཆེ་ཚིག་འབྲུ་ཉུང་ལ་དོན་རྒྱས་པ། །རྡོ་རྗེའི་ཚིག་བསྡུས་
གཞུང་འདི་ཤིན་ཏུ་རྟོགས་དཀའ་བས། །རྣལ་འབྱོར་ཅན་དང་མཁས་པ་དག་ཀྱང་འཁོར་གྱུར་
ན། །ཇི་བཞིན་མ་ནོར་གསལ་བར་སྨྲ་འདི་སུ་ཡིས་མཐུ། །འོན་ཀྱང་བྱིས་པའི་བློ་ནི་དོན་ལ་
རྨོངས། །འཁྲུལ་པ་གང་ཡིན་དེ་ནི་བདག་གིས་ལགས། །ཕུན་ཚོགས་ཡོན་ཏན་གྱིས་བརྒྱན་
ལེགས་བཤད་གང༌། །སྨྲས་པ་དེ་ནི་བླ་མ་མཆོག་གི་དྲིན། །འདི་ལས་དགེ་བ་གང་བསགས་
པ། །དེས་ནི་ཕྱོགས་དང་དུས་ཀུན་གྱི། །འགྲོ་འདི་ཧེ་རུ་ཀར་གྱུར་ནས། །ལྷན་སྐྱེས་བདེ་ཆེན་
གཞིར་གྱུར་ཅིག །ཅེས་པ་གྲུབ་ཐོབ་ཀྱི་འཁོར་ལོས་བསྒྱུར་བ་སློབ་དཔོན་ཆེན་པོ་བརྟུལ་
ཞུགས་སྤྱོད་པའི་ཞལ་སྔ་ནས་ཀྱིས་ཉེ་བར་སྦྱར་བ། དཔལ་འཁོར་ལོ་སྡོམ་པ་རྩ་བའི་རྒྱུད་
ལས་འབྱུང་བ། དཔལ་ཧེ་རུ་ཀའི་དཀྱིལ་འཁོར་ཆེན་པོ་སྒྲུབ་པའི་ཐབས་ཀྱི་རྣམ་པར་བཤད་
པ་མན་ངག་རབ་ཏུ་རྒྱས་པའམ། ལྷན་ཅིག་སྐྱེས་པའི་གཟི་འོད་ཕྱོགས་བཅུར་རྒྱས་པ་ཞེས་བྱ་
བ་འདི་ཡང༌། སྤྱོད་པའི་རྡོ་རྗེའི་མཚན་གྱིས་བྱིན་གྱིས་བརླབས་པ་རྒྱལ་ཁམས་པ་ཏཱ་ར་ནཱ་ཐས་
རང་ལོ་བཞི་བཅུ་ཞེ་བདུན་གསར་དུ་ཚེས་པའི་དགའ་སྟོན་ལ་གངས་རིའི་ཁྲོད་ཀྱི་དཔལ་ལྡན་
ཤམྦྷ་ལར་སྦྱར་བའོ།། །།ཞུས་དག མངྒལཾ། 
ཨོཾ་ཨ་ཐ། རབ་ཏུ་དྭངས་བ་རྒྱས་བཞིན་འདི་བྲིས་པའི། དགེ་དེས་ཡི་དམ་མཆོག་དང་མི་
འབྲལ་ཞིང༌། བསྐྱེད་རྫོགས་ལམ་གྱི་རིམ་པ་མཐར་ཕྱིན་ནས། །འཁོར་ལོ་སྡོམ་པའི་གོ་འཕང་
མྱུར་ཐོབ་ཤོག། །། 

༄༅། །དཔལ་འཁོར་ལོ་སྡོམ་པའི་བསྙེན་པ་ཇི་ལྟར་
བྱ་བའི་རིམ་པ་བཞུགས། 
༄༅། །ཨོཾ་སྭཱ་སྟི། འདིར་དཔལ་འཁོར་ལོ་སྡོམ་པའི་བསྙེན་པ་ཇི་ལྟར་བྱ་བའི་རིམ་པ་ནི། 
དང་པོར་གནས་ཡིད་དང་མཐུན་པར་ཇི་སྲིད་མཚམས་ཀྱི་བྱ་བ་མ་རྫོགས་ཀྱི་བར་དུ། དགྲའི་
འཇིགས་པ་ལ་སོགས་པ་མཚམས་གློ་བུར་དུ་འགྲོལ་དགོས་པའི་རྐྱེན་མི་འབྱུང་བའི་སར། 
དང་པོར་ཞག་འགའ་སྐྱབས་འགྲོ་སེམས་སྐྱེད་ལ་ནན་ཏན་བྱ་ཞིང༌། དེ་ནས་ཀྱང་ཟླ་བ་གཅིག་
གཉིས་སམ་མ་མཐའ་ཞག་བཅུ་ཙམ་དུ་ཡི་གེ་བརྒྱ་པ་ཉིད་ཅི་ནུས་སུ་བགྲོང༌། །ཕྱག་དང་
བསྐོར་བ་ལ་སོགས་པ་ཆོས་སྤྱོད་འགྲུབ་ཚད་བྱ། དེ་ནས་སྐྱབས་སེམས་སྔོན་དུ་སོང་བའི་སྒོ་
ནས། རང་བདེ་མཆོག་ཕྱག་གཉིས་པར་ལམ་གྱི་གསལ་བཏབ། སུམྦྷའི་སྔགས་ཅི་འགྲུབ་ཏུ་
བཟླས་ཞིང་ཐུན་མཚམས་སུ་བླ་མའི་གསོལ་འདེབས་ནན་ཏན་དུ་འབད་པར་བྱ། རིམ་པ་དེ་
ཁས། རབ་སུམྦྷ་འབུམ་ཕྲག་བཞི། འབྲིང་འབུམ། མ་མཐའང་བཞི་ཁྲི་སོང་ནས་ཡང་གཞན་
འདྲ་བ་ལ། ཕུར་གདབ་ཀྱི་སྔགས་ཁོ་ན་ཞག་བདུན་ལས་མི་ཉུང་བ་དྲག་ཏུ་བཟླ། དེ་ཡན་ཆད་
ནི་བསྙེན་པའི་དཀྱུས་ཐོགས་ཀྱི་མགོ་ཡིན་ན་རབ་བསྙེན་པ་དང་དེའི་བར་དུ་དུས་གཞན་གྱི་
བར་ཆོད་ཀྱང་འགལ་བ་མེད་ཅིང༌། ཐུན་གྱི་སྐབས་ངག་བཅད་བྱ། མཚམས་བྱ་དགོས་པའི་
ངེས་པ་མེད། དེ་ནས་བདེ་མཆོག་གི་རྣལ་འབྱོར་པ་ཡིན་ན་རབ། མིན་ནའང་རྣལ་འབྱོར་པ་
བཞིར་ལོངས་པའམ་དགེ་སློང་བཞིར་ལོངས་པ་ལ་ཚོགས་བསགས་དང་སྟོན་མོ་བྱ་བསྙེན་པ་
མཐར་ཕྱིན་ཞིང་བར་ཆད་མི་འོང་བར་སྨོན་ལམ་བཏབ། བླ་མ་ལ་ཡོན་འབུལ་བ་དང༌། ལྷ་
ཁང་དུ་མཆོད་པ་འབུལ་བ་སོགས་བྱས་ནས། བར་ཆད་མི་འབྱུང་ཞིང་དངོས་གྲུབ་ཐོབ་པར་

གསོལ་བ་འདེབས། དེ་ཡན་ཆད་ནི་བསྙེན་སྒྲུབ་བྱེད་པའི་གནས་དེ་མ་ཡིན་པ་གཞན་དུ་བྱས་
ཀྱང་རུང་ངོ༌། །
དེ་ནས་སྒྲུབ་ཁང་གི་ཕྱི་རོལ་དུ་ཐོ་རྩིག་དེ་ཡང་ཕྱོགས་བཞིར་ཐོ་དངོས་མ་འགྲུབ་ན་
མཚོན་བྱེད་རེ་བྱ། ཤར་གྱི་ཐོ་ཡུལ་འཁོར་བསྲུང༌། ལྷོ་འཕགས་སྐྱེས་པོ། ནུབ་མིག་མི་བཟང༌། 
བྱང་རྣམ་ཐོས་སྲས་རྣམས་སུ་སྐད་ཅིག་གིས་བསྐྱེད། རི་རབ་ཀྱི་བང་རིམ་ནས་རྒྱལ་པོ་ཆེན་
པོ་བཞི་འཁོར་བཅས་སྤྱན་དྲངས་མཆོད་བསྟོད་བྱ། བསྟོད་པ་ནི་འདི་ལྟར། རྒྱལ་པོ་ཆེན་
པོ་དཔལ་ལྡན་པ། །མརྒད་མདོག་ཅན་པི་ཝང་འཛིན། །དྲི་ཟའི་ཚོགས་ལ་དབང་སྒྱུར་བའི། །
ཡུལ་འཁོར་བསྲུང་ལ་ཕྱག་འཚལ་ལོ། །དཔའ་བོ་ཆེན་པོ་སྟོབས་པོ་ཆེ། ཁ་དོག་སྔོན་པོ་
རལ་གྲི་འཛིན། གྲུལ་བུམ་ཚོགས་ལ་དབང་བསྒྱུར་བའི། །འཕགས་སྐྱེས་པོ་ལ་ཕྱག་འཚལ་
ལོ། མངའ་བདག་ཆེན་པོ་མཐུ་བོ་ཆེ། ཁ་དོག་དམར་པོ་སྦྲུལ་ཞགས་འཛིན། །ཀླུ་ཡི་ཚོགས་
ལ་དབང་བསྒྱུར་བའི། །མིག་མི་བཟང་ལ་ཕྱག་འཚལ་ལོ། །དེད་དཔོན་ཆེན་པོ་གསེར་མདོག་
ཅན། །བེ་ཅོན་དང་ནི་ནེའུ་ལེ་འཛིན། །གནོད་སྦྱིན་ཚོགས་ལ་དབང་སྒྱུར་བའི། །རྣམ་ཐོས་
སྲས་ལ་ཕྱག་འཚལ་ལོ། །ཞེས་པའོ། །
མཆོད་པ་དང་གཏོར་མ་རེ་བཤམས་ལ། གཏོར་ཆོག་ལྟར་བྱིན་གྱིས་རླབས་ནས། ཤར་
གྱི་ལ་ཨོཾ་དྷི་དྷ་རཥྚ་ཡ་ས་པ་རི་ཝ་ར། ཞེས་པ་ལ། ཨཱ་ཀ་རོ་བཏགས་ཏེ་ལན་གསུམ་གྱིས་ཕུལ། 
ཨརྒྷཾ་སོགས་ཀྱི་མཆོད། བསྟོད་པས་བསྟོད། མཆོད་སྦྱིན་གཏོར་མ་འདི་བཞེས་སོགས་ཀྱི་
འདོད་དོན་གསོལ་བ་བཏབ། ཁྱད་པར་དུ་སྒྲུབ་པ་མ་ཐོན་གྱི་བར་དུ་བར་ཆད་ཞི་བའི་འཕྲིན་
ལས་བཅོལ། གཞན་འདྲ་བ་ལས། ལྷོར་བི་རུ་ཌྷཱ་ཀ་ཡེ་ས་པ་རི་ཞེས་སོགས་དང༌། ནུབ་ཏུ་
མིག་མི་བཟང་ལ་བི་རུ་པཀྵ་ཡེ། བྱང་དུ་བཻ་ཤྲ་བ་ཎ་ཡེ་ཞེས་འདོན་པ་སྤོ། སུ་པྲ་ཏི་ཥྛའི་སྔགས་
ཀྱི་བརྟན་བཞུགས་ལན་མང་དུ་བྱ། ཕྱིས་མཁའ་འགྲོ་སྤྱི་གཏོར་འབུལ་བའི་སྐབས་སུ་ཡང་

རྒྱལ་ཆེན་བཞི་པོ་རེ་ལ་ཟུར་བསྔོས་ཙམ་བྱ། དེ་ཕྱིན་ཆད་ཐོ་ཕྱིར་མི་འགྲོ། ཞག་འགའི་བར་
དུ་ཡི་གེ་བརྒྱ་པ་ཉིད་བསྒྲོང་ཞིང༌། ཐུན་མཚམས་བཞིར་འཇིག་རྟེན་ལས་འདས་པའི་གཏོར་
མ་ལན་རེ་རེ་ཕུལ་ནས། མཁའ་འགྲོ་སྤྱི་གཏོར་གང་མང་འབུལ། བར་ཆད་མི་འབྱུང་ཞིང་
དངོས་གྲུབ་བཅོལ་བར་གསོལ་བ་མང་དུ་བཏབ། མཁའ་འགྲོ་སྤྱི་གཏོར་མང་དུ་འབུལ་ཚུལ་
ནི་ལན་ཇི་ཙམ་འབུལ་བའི་གྲངས་དང་མཐུན་པའི་མཐེབ་ཀྱུ་བྱས་ལ། དང་པོར་ཐམས་ཅད་
ཕྱོགས་གཅིག་ཏུ་བྱིན་གྱིས་བརླབས་ཏེ་འབུལ་བའི་ཚེ། མཐེབ་ཀྱུ་རེ་སྒྲོན། སྔགས་ལན་རེས་
ཕུལ་ལ། གསོལ་གདབ་རེ་བྱ། ཐམས་ཅད་རྫོགས་པ་ན་མཆོད་བསྟོད་གསོལ་བཏབ་རྒྱས་པ་
བྱ། དེ་ནས་ཞག་འགའ་ཤས་ཀྱི་བར་དུ། ཐུན་གྱི་སྐབས་རྩ་བརྒྱུད་ཀྱི་བླ་མའི་གསོལ་འདེབས་
ལ་འབད། ཐུན་མཚམས་གཏོར་མ་སྔར་དང་འདྲ། དེ་ནས་ཕུར་བུ་བཅུ་ཡོད་ན་དེ་རྣམས་ཀྱི་
མཐའ་མ་མཆོད་གཏོར་གྱིས་བསྐོར་སྒོ་མཚམས་མ་བརྒྱད་དང༌། སླར་ཡང་ཁྭ་གདོང་ཁྱི་གདོང་
གཉིས་ཏེ་བཅུ་པོ་ལྟེ་བ་མན་ཆད་ཕུར་བུའི་རྣམ་པ་ཅན་དུ་བསྐྱེད། ཕཻཾ་གྱིས་ཡེ་ཤེས་པ་སྤྱན་
དྲངས་དབང་བསྐུར་རྒྱས་བཏབ་བྱ། ཕུར་པ་རེ་རེ་བཞིན་དུ་སྒོ་མཚམས་མ་སོ་སོའི་སྔགས་
ཕྲེང་སྐོར་རེ་དང༌། སྤྱི་ཁྱབ་ཏུ་སུམྦྷ་བརྒྱ་རྩ་བརྒྱད་ཕུར་བཏབ་ཀྱི་སྔགས་ཅི་རིགས་དང་བཅས་
པ་བཟླ། གཏོར་མ་བྱིན་གྱིས་བརླབས་ཏེ། རང་རང་གི་སྔགས་མཐར་ཨཱ་ཀ་རོ་བཏགས་ཏེ་
འབུལ། མཆོད་བསྟོད། བགེགས་ཕུར་བུས་འདེབས་པ་དང༌། བསྙེན་པ་མ་གྲོལ་བར་དུ་བར་
ཆད་བསྲུང་བའི་འཕྲིན་ལས་བཅོལ། དམིགས་པ་བསྲུང་འཁོར་བཞིན་དུ་བགེགས་འགུགས་
པ་སོགས་བྱས་ཏེ། ཕྱོགས་སོ་སོར་ཕུར་བཏབ་དང༌། ཕུར་བུ་བརྡུང་བའི་སྔགས་ལན་གསུམ་
གསུམ་གྱིས་ཕྱོགས་སོ་སོའི་བགེགས་ལ་ཕུར་བུས་འདེབས། དེ་ཡང་སྒྲུབ་ཁང་གི་ཕྱོགས་
བཅུར་ཕུར་བུའི་བཞུགས་ཁང་ཡོད་ན། དེར་ཕུར་བཏབ་བྱས་ལ་བཞུགས་སུ་གསོལ། མེད་
ན་སྒྲུབ་ཁང་གི་ཕྱོགས་མཚམས་ཀྱི་ཐོག་གམ་ཟུར་ལ་བཏགས། གལ་ཏེ་ཕུར་པ་བཅུ་མ་འཛོམ་

ན། བརྒྱད་ལ་སྒོ་མཚམས་མ་བརྒྱད་དུ་བསྐྱེད་དེ་ཤར་གྱི་སྟེང་དུ་ཡང་གདབ་པ་དང༌། འོག་
ཏུ་ཡང་ནུབ་ཀྱི་དེ་ཀ་གདབ་བོ། ཕུར་བུ་བཞི་ལས་མེད་ན། ཤར་ཤར་ལྷོ། ལྷོ་ལྷོ་ནུབ། ནུབ་
ནུབ་བྱང༌། བྱང་བྱང་ཤར་རྣམས་རེ་རེར་བསྡོམས་ཀྱང་ཆོག །མཐར་ཕྱོགས་བཞིར་བཞུགས་
སུ་གསོལ། ཕུར་བུ་གཅིག་ལས་མེད་ན། དེ་ཉིད་སྟེང་འོག་ཕྱོགས་མཚམས་ཐམས་ཅད་དུ་
གདབ་སྟེ་མཐར་སྒྲུབ་ཁང་གི་སྒོ་གོང་ལ་བཏགས། གང་ལྟར་ཡང་ཕུར་གདབ་གྲུབ་པ་དང༌། 
སྒྲུབ་ཁང་གི་དཀྱིལ་དུ་མཆོད་གཏོར་བཤམས་ལ། བྱིན་རླབས་གྲུབ་པ་དང༌། ཕུར་བུའི་ལྷ་
རྣམས་ལ་ཕུལ། བགེགས་ཐམས་ཅད་བསྲུང་བར་གསོལ་བ་བཏབ། རྟེན་འབྲེལ་སྙིང་པོ་
དང༌། སུ་པྲ་ཏིཥྛས་བརྟན་བཞུགས་བྱ། ཨོཾ་མི་དྷི་ནི་བཛྲི་བྷ་བ་སོགས་བསྲུང་འཁོར་གྱི་སྔགས་
ཚན་དྲུག་པོ་རེ་རེ་བཞིན་ལན་མང་དུ་བརྗོད་པས། རྡོ་རྗེའི་ས་གཞི་ལ་སོགས་པ་མི་ཕྱེད་ཅིང་
བརྟན་པར་གྱུར་པ་བསམ། དེ་ལྟར་ཕུར་བཏབ་ཉི་མ་ཕྱི་དྲོ་ཞིག་གི་སྐབས་སུ་བྱ་སྟེ། དེ་ནུབ་
ནས་གཟུང་མཚམས་དམ་དུ་བཅད་དོ། །དེ་ཕྱིན་ཆད་ཉེར་མཁོ་མཚམས་འོག་ཏུ་ཐོག་མ་ནས་
བཅུག་པ་རྣམས་མ་གཏོགས་མི་གསར་པ་དང་མི་འཕྲད་སྤྱད་པ་གསར་པ་ནང་དུ་མི་བཏང༌། 
ཞག་འགའི་བར་དུ་མངོན་རྟོགས་ཡོངས་སུ་རྫོགས་པ་བསྒོམས་ལ། སྔགས་ཅུང་ཟད་རེ་བཟླ། 
བསྲུང་འཁོར་ཚར་རེ་བསྒོམས་ལ། སུམྦྷ་ལན་བརྒྱ་སྐོར་རེ་དྲག་ཏུ་བཟླ། དེ་འདྲ་ཉིན་རེ་བཞིན་
ཚར་བཅུ་དྲུག་ཉི་ཤུ་ཙམ་བྱ་བ་དང༌། མ་མཐའ་ཡང་བརྒྱད་རེ་བྱའོ། །ད་བར་དུ་ངག་བཅད་
སོགས་དམ་པོ་མི་བྱའོ། །
དེ་ནས་བསྙེན་པ་དངོས་ལ་འཇུག་སྟེ། འཛིན་གཏོར་ནང་མཆོད་དང་བཅས་པ་བཤམས། 
གཏོར་མ་བཤམས་མ་ཐག་བསྲུང་བ་བྱེད་པ་གལ་ཆེ། ཐུན་གྱི་ཐོག་མར་སྔོན་འགྲོ་གཏོར་མ་
དང༌། གནས་དང་ཡོ་བྱད་བྱིན་གྱིས་བརླབ་པ་རེ་གྲུབ་ན་ལེགས་ཏེ། སྔོན་དུ་ནང་མཆོད་བྱིན་
རླབས་བྱ། མ་གྲུབ་ན། རྡོར་སེམས་སྒོམ་བཟླས་ཀྱི་རྗེས་ལ་ནང་མཆོད་བྱིན་རླབས་བྱ། དེ་ནས་

མངོན་རྟོགས་ཀྱི་རིམ་པ་རྣམས་ལ་ཚིག་ཤར་དུ་མ་སོང་བར། ཚིག་འདོན་པ་དང་དེ་དང་དེའི་
དོན་སྒོམ་པ་སྦྲགས་ཏེ་བྱ། བཟླས་པའི་མན་ངག་དུས་རྒྱུན་གྱི་རྣལ་འབྱོར་ལ་དཀྱིལ་འཁོར་
བསྡུས་ཏེ། རང་ཞལ་ཕྱག་ཡོངས་རྫོགས་ཀྱི་ང་རྒྱལ་གྱིས་བཟླས་པ་བྱེད་པའང་རུང་མོད་
ཀྱི། བསྙེན་པའི་སྐབས་འདིར་དཀྱིལ་འཁོར་མ་བསྡུས་པར་མཛད་དོ། །ཐོག་མར་སུམྦྷ་ལན་
བདུན། དེ་ནས་རྩ་སྔགས་སོགས་ལེན་རེ་ཙམ་བྱས་ལ། བསྙེན་པ་གང་བྱེད་དེ་ལ་ཅི་འགྲུབ་
བཟླས། མཇུག་ཏུ་འཁོར་རྣམས་ལ་ལན་རེ་དང༌། སུམྦྷ་ཅི་རིགས་བཟླས་ལ་རྗེས་བསྡུ་བ་
བྱ། གང་ལྟར་ལུས་དཀྱིལ་གྱི་གཙོ་བོ་སྙིང་གའི་བདེ་མཆོག་གི་ཐུགས་ཀར་སྔགས་ཕྲེང་འགོད་
པ། སེམས་དཔའ་གསུམ་བརྩེགས་ཀྱི་ལུགས་སམ། ཡང་ན་ལུས་དཀྱིལ་གྱི་གཙོ་བོའི་མདུན་
ཕྱོགས་སུ་སྒོམ་སྟབས་བདེ་ནའང་རུང་སྟེ། ཐུགས་ཀའི་ཧཱུཾ་ལས་ཇི་ལྟར་བཟླ་བའི་སྔགས་ཀྱི་
ཕྲེང་བ་གཅིག་ཕྲེང་མ་ཆད་པར་བྱུང་བ་རང་གི་རྩ་ཞལ་ནས་འཐོན། ཡུམ་གྱི་ཞལ་དུ་ཞུགས། 
སྐུའི་དབྱིབས་བརྒྱུད་ནས་པདྨར་སོན། རང་གི་རྡོ་རྗེའི་ལམ་ནས་ཞུགས། སྐུའི་དབྱིབས་
བརྒྱུད། སླར་ཐུགས་ཀའི་ཧཱུཾ་ལ་ཐིམ། ཡང་སྔགས་ཕྲེང་བྱུང་བ་སོགས་དེ་ཉིད་རྟག་ཏུ་བསམ། 
ཡང་ན་ཧཱུཾ་ལས་སྔགས་ཕྲེང་བྱུང༌། རང་གི་སྐུའི་དབྱིབས་བརྒྱུད། རྡོ་རྗེའི་ལམ་ནས་འཐོན་པ་
པདྨ་ནས་ཞུགས། ཡུམ་གྱི་སྐུའི་དབྱིབས་བརྒྱུད་ཞལ་ནས་འཐོན། རང་གི་ཞལ་དུ་ཞུགས། 
ཐུགས་ཀའི་ཧཱུཾ་ལ་ཐིམ་པར་སྒོམ་ཀྱང་རུང་སྟེ། དེ་ཡང་དང་པོས་བྱིང་བ་སེལ། ཕྱི་མས་རྒོད་པ་
སེལ་ཞིང༌། སྔ་མ་སྒོམས་པས་རོ་སྟོད་ན་བ་དང༌། དབུགས་འཚང་བ་དང༌། ཤེས་པ་འཕྱོ་བ་
སོགས་བྱུང་ན། ཕྱི་མ་འདི་སྒོམས་པས་གེགས་སེལ་དུ་ཡང་འགྱུར། བླ་མ་རིན་པོ་ཆེའི་ཞལ་
ནས། སྔ་མས་རྫོགས་རིམ་གྱི་སྐབས་སྲོག་ཐུར་སེལ་ལ་འདྲེ་བ་དང༌། ཕྱི་མས་ཐུར་སེལ་སྲོག་
ལ་བསྲེ་བའི་སྨིན་བྱེད་ཡང་དག་པར་འགྱུར་ཞིང༌། ད་ལྟ་སྔགས་ཀྱིས་བྱིན་གྱིས་བརླབས་པས། 
དེ་དུས་བགེགས་མི་འབྱུང་བ་ཡིན་གསུང་ངོ༌། །དུས་རྒྱུན་གྱི་བསྙེན་པའི་སྐབས། ཡིག་འབྲུའི་

མདོག་ལྷའི་སྐུ་མདོག་དང་མཚུངས་ཤིང༌། མྱུར་དལ་རན་པོར་འགྲོ་བ་སྒོམས་པས་ཀྱང་རུང༌། 
ལས་བཞི་སྒྲུབ་པའི་སྐབས། དུས་གནད་དང་བསྟུན་ཏེ་ཞི་བ་ལ་དཀར་པོ་མདའི་ཤུགས་ཙམ་
གྱིས་མྱུར་བར་འགྲོ་བ་དང༌། རྒྱས་པ་ལ་སེར་པོ་སྒྲོ་ཆུན་གྱི་ཚུལ་གྱིས་འགྲོ་བ་དང༌། དབང་ལ་
དམར་པོ་ལྕགས་སྒྲོག་གི་ཚུལ་གྱིས་འགྲོ་བ་དང༌། དྲག་པོ་ལ་ནག་པོ་སྲད་བུ་སྒྲིལ་པའི་ཚུལ་
གྱིས་འགྲོ་བ་ཡིན་ཏེ། དཔེ་དོན་ཞལ་ལས་ཤེས་པར་བྱའོ། །གཞན་ཡང་སྤྲོ་བསྡུའི་བཟླས་
པ་དང༌། བཀོད་པའི་བཟླས་པ་ལ་སོགས་པ་བཟླས་པའི་རྣམ་གྲངས་མང་པོ་རྣམས་ཀྱང་ཅི་
རིགས་པར་བྱ་བ་ཡིན་མོད་ཀྱི། གཙོ་བོར་གོང་དུ་བསྟན་པའི་དོ་ལིའམ་ཁྱོགས་ཀྱི་བཟླས་པ་
ལ་བྱེད་པ་དེ་ཉིད་ཕྱག་ལེན་ཡིན། གང་ལྟར་སྔགས་འཁོར་བའི་ཚེ། ཡིག་འབྲུ་རེ་རེ་བཞིན་དུ་
རང་རང་གིས་སྒྲ་རྒྱུན་མི་འཆད་པར་འབྱུང་བ་དང༌། ཞལ་བཞི་ཀས་སྔགས་བཟླ་ཞིང༌། འཁོར་
དྲུག་བཅུ་པོ་ཐམས་ཅད་ཀྱིས་ཀྱང་སྔགས་བཟླ་གྲོགས་མཛད་པ་དང༌། ཕྱོགས་བཅུའི་སངས་
རྒྱས་བྱང་སེམས། ཡུལ་ཉེར་བཞིའི་དཔའ་བོ་དང་རྣལ་འབྱོར་མ་ཐམས་ཅད་ཀྱང་རང་ལ་བྱིན་
གྱིས་རློབ་པའི་དོན་དུ་ཐམས་ཅད་ཀྱང་མདུན་གྱི་ནམ་མཁའ་གང་བར་བཞུགས་ཏེ། སྔགས་
བཟླ་གྲོགས་མཛད་ཅིང་བྱིན་གྱིས་བརླབས་པར་བསམ། དམིགས་པ་རྒྱ་ཆེ་ན་ནི་སེམས་ཅན་
ཐམས་ཅད་ཀྱང་ཧེ་རུ་ཀའི་གོ་འཕང་ལ་བཀོད་དེ། དེ་ཐམས་ཅད་ཀྱིས་ཀྱང་སྔགས་བཟླས་
པར་བསམ། གང་ལྟར་སྐད་ཆེ་ཆུང་མྱུར་བུལ་སོགས་ཀྱི་སྐྱོན་མེད་པ་སེམས་གཞན་དུ་མ་
ཡེངས་པར་འདོན། ཐུན་མཚམས་རེ་རེ་བཞིན་གཏོར་མ་འགྲུབ་ན་ལེགས། མ་གྲུབ་ན་སྲོད་ཀྱི་
ཐ་མར་གཏོར་མ་ཕུལ། ཐུན་མཚམས་སུ་ངག་བཅད་མ་གྲུབ་ཀྱང་དགག་བྱ་ཆུང་ཞིང༌། ཟས་
ནམ་བཟའ་ཡང༌། ཕུད་གཏོར་མའི་ཚུལ་གྱི་འབུལ་བ་དང༌། རང་ལྷར་བསམ་ནས་ཐུགས་
ཀར་དཀྱིལ་འཁོར་བསྒོམས་ནས་བཟའ་བ་མ་ཆག་པ་གལ་ཆེ། ཐུན་མཚམས་ཐམས་ཅད་དུ་
དགོས་མེད་ཀྱི་གཏམ་མི་སྨྲ། ལྷ་སྐུར་ལམ་གྱིས་ལྡང་བ་དང་སྔགས་ཡང་ཡང་བཟླ། དེ་བར་

ཉིན་རེ་བཞིན་སྔགས་འདི་ཙམ་མ་སོང་ན་རུང་བ་མེད་སྙམ་པའི་འཚབ་བྱ་ཆེན་པོ་དེ་བར་ཆད་
དུ་འགྲོ་བས། བརྒྱ་སྟོང་ཙམ་གྱི་མཐོ་དམན་ལ་བསྒྲིག་པ་ངེས་བཟུང་མི་བྱ་བའི་དེ་ནས་འགྲོ་
གང་ཆེ་བྱ། ཐུན་གྲངས་ནི་བཤད་ཚོད་ཐུན་བཞི་བཤད་ཅིང༌། ནམ་གྱི་གུང་ཐུན་གྱི་ཐ་མར་
གཏོར་མ་འབུལ་བར་གསུངས། ཕྱག་ལེན་ལ་ནི་སྣ་ཚོགས་ཡོད་ཅིང་གཙོ་བོར་ཐོ་རངས་ནས་
ཉིན་ཕྱེད་ཡན་ཆད་སྔ་ཐུན་དང༌། ཕྱི་དྲོ་ནས་སྲོད་ཡན་ཆད་དུ་ཕྱི་ཐུན་དུ་བྱས་ཏེ། ཐུན་གཉིས་
སུ་མཛད་པ་སྔགས་འགྲོ་ཆེ་བས་དེ་ལྟར་མཛད་དོ། །ཡིད་མི་བདེ་སྐྱེས་ན་བློ་དཔངས་གཏོང༌། 
འཇིག་རྟེན་གྱི་རྣམ་རྟོག་ལ་ཡེངས་ན་སྙིང་པོ་མེད་ཚུལ་དྲན་པར་བྱ། 
མདོར་ན་ཡི་དམ་མྱུར་དུ་འགྲུབ་པ་ཅིག་བྱ་སྙམ་པའི་འདུན་པ་ཤུགས་དྲག་པོ་ཅིག་ཡོད་
ན་བྱིན་རླབས་མྱུར་དུ་འཇུག་པ་ཡིན་ནོ། །བསྙེན་པ་དངོས་གཞི་ཚུགས་པ་ནས། ཐུན་ངག་
བཅད་ཀྱི་སྐབས་སུ་གང་སོང་དེ་བསྙེན་གྲངས་སུ་འདྲེན། ཐུན་མཚམས་སུ་བཟླ་བ་དེ་བར་
ཆད་ཞི་བ་དང༌། བྱིན་རླབས་རྒྱུན་མི་འཆད་པའི་ཕྱིར་ཡིན་གྱི་བསྙེན་པའི་གྲངས་སུ་མི་འདྲེན། 
རྩུབ་འགྱུར་ཅུང་ཟད་བྱུང་ན་བསྲུང་འཁོར་དྲག་ཏུ་སྒོམ་ཞིང༌། སུམྦྷ་མང་དུ་བཟླ། དེས་ཀྱང་
མ་སེལ་ན། མཐོ་སྒྲོན་པ་དང༌། མཆོད་གཏོར་ཕུལ་ལ། སླར་ཡང་སྔར་བཞིན་ཕུར་བཏབ་བྱ། 
བསྲུང་འཁོར་སྒོམ་པ་སྔོན་དུ་འགྲོ་བས། སུམྦྷའི་བསྙེན་པ་ཞག་འགའ་རེ་བྱས་པས་ངེས་པར་
སེལ་བར་འགྱུར་རོ། །དཀྱིལ་འཁོར་ཡོངས་རྫོགས་ཀྱི་བསྙེན་པ་བྱ་བའི་ཚེ། གཙོ་བོའི་བཅུ་
ཆ་འཁོར་རྣམས་ལ་བཟླ་དགོས་པ་ཕྱག་ལེན་མི་འདྲ་བ་སྣ་ཚོགས་འདུག་ནའང༌། ཐོག་མར་
གཙོ་བོའི་བསྙེན་པ་མ་སོང་བར། འཁོར་རྣམས་ལ་མི་བཟླ་བར་གཙོ་བོ་ཉིད་ལ་དྲིལ། འཁོར་
གྱི་སྐབས་ཀྱང་གང་ལ་བསྙེན་པ་བྱ་བ་དེ་ཉིད་ཀྱི་སྔགས་མ་སོང་བར་དུ། གཞན་རྣམས་བཟླ་
བའི་སྤྲོས་པ་དོར་ཏེ། དེ་དང་དེ་ཆིག་འདྲིལ་དུ་བྱེད་པ་ཉིད་ལེགས་པར་སྣང་ངོ༌། །འཁོར་གྱི་
སྔགས་བཟླ་དུས་ཞལ་བཞིས་བཟླ་བ་སོགས་སྤྱི་དང་འདྲ་བ་ལ་རང་གི་ཐུགས་ཀར་གཙོ་བོའི་

སྔགས་གཡོན་སྐོར་དུ་བཀོད་དེའི་འོད་ལྷ་དེའི་ཐུགས་ཀར་ཕོག་པས་དེའི་ཐུགས་རྒྱུད་བསྐུལ་
བར་བསམས་ལ་བཟླ། དེའི་ཐུགས་ཀར་ཡང་དེའི་སྔགས་བཀོད་ནས། དེ་ལ་འོད་ཕོག་པར་
བསམ་པའང་སྤྲོ་ན་བྱའོ། །
རྣལ་འབྱོར་མ་སོ་བདུན་ལ་བཟླ་ཚུལ་གཞན་ཡང་ཡོད་དོ། །བསྙེན་པ་གྲོལ་ནས་མཁའ་
འགྲོ་མ་ལ་གཏང་རག་གི་མཆོད་གཏོར་རྒྱ་ཆེར་འབུལ། སྦྱིན་སྲེག་ཀྱང་དཀྱུས་ཐོག་དེ་ཉིད་ལ་
འགྲུབ་ན་ཤིན་ཏུ་ལེགས། བསྙེན་པ་མ་གྲོལ་གྱི་བར་ལྷ་གང་གི་བསྙེན་པ་བྱེད་པ་ཡིན་གཞན་
སུས་ཀྱང་མ་ཤེས་པར་བྱ། བསྙེན་པའི་སྐོར་གྱི་དང་པོའི་བྱ་བ་རྣམས་འགོ་འཛུག་པ་དང༌། 
བསྙེན་པ་དངོས་གཞི་ལ་འཇུག་པ་དང༌། གྲོལ་བ་རྣམས་རྣམ་རྟོག་དང་རྗེས་སུ་འབྲེལ་བ་
རྣམས་གཟའ་ཚེས་ཤིས་པ་རེ་ལ་མཛད་པར་སྣང་ངོ༌། །བསྐྱེད་རིམ་གྱི་འཁྲིད་ནི། སྦྱངས་གཞི་
སྦྱོང་བྱེད་ངོ་སྤྲོད་ནས་སྒོམ་ཚུལ་དང༌། བསྐྱེད་རིམ་གྱི་སེམས་འཛིན་གྱི་རྣམ་གཞག་རྒྱས་པ་
གཞན་དུ་བྲིས་ཟིན་པ་དང༌། འདིར་ཡི་གེ་མང་བར་འགྱུར་པས་མི་འབྲི་ལ། དམིགས་ཐུན་གྱི་
རྐང་གྲངས་ནི། དཀྱིལ་འཁོར་བསྡུས་ནས་རང་ཉིད་ཞལ་བཞི་ཕྱག་བཅུ་གཉིས་པའི་ང་རྒྱལ་
དང་ལྡན་པར་བྱས་ལ་སེམས་འཛིན། ཡང་མངོན་རྟོགས་རྒྱས་པ་མི་སྒོམ་པའི་རིགས་ལ་ནི། 
སྐྱབས་སེམས་དང་ཡིག་བརྒྱ་སོང་བའི་རྗེས་སུ། བླ་མའི་རྣལ་འབྱོར་བླ་མ་དཔའ་བོ་རྡོ་རྗེ་ཆོས་
དམར་པོ་རྡོ་རྗེ་སྐྱིལ་ཀྲུང་ཅན། ཌཱ་མ་རུ་དང་ཐོད་པ་ཁྭ་ཊྭཱཾ་ག་འཛིན་པ་ཧེ་རུ་ཀའི་རྣམ་པ་ཅན་
དུ་གསལ་བཏབ་ནས་དབང་བཞི་ལེན་པའི་ཚུལ་བྱ། བདག་བླ་མས་དཀྱིལ་འཁོར་དུ་བཅུག་
ཕྱིན། ཕྱི་ནི་བདེ་མཆོག་ཞལ་བཞི་ཕྱག་བཅུ་གཉིས་པ། ནང་རྩ་ཁམས་ནི་ལྷ་དྲུག་བཅུ་རྩ་
གཉིས་ཡིན་སྙམ་དུ་བྱ། ཞལ་བཞི་ཕྱག་བཅུ་གཉིས་པར་ལམ་གྱི་གསལ་བཏབ་ནས་སེམས་
འཛིན་གང་ལྟར་ཡང་ཐོག་མར་ཐོར་ཙུགས་ཀྱི་རྩེ་མོའི་ནོར་བུ་ལ་སེམས་འཛིན་པ་དམིགས་
སྐོར་གཅིག ཡང་ན་ཐོག་མར་ཕྱག་སེན་དམར་པོ་འོད་འཕྲོ་བ་ལ་སེམས་འཛིན་པའང་ཡོད། 

དེ་ནས་ཐོར་ཙུགས་དང་བཅས་པའི་རྩ་ཞལ་ལ་གཅིག །དེ་བཞིན་དུ་ཞལ་ལྷག་མ་གསུམ་པོ་
ལ་ཡང་རེ་རེ། སྐུ་བྱིངས་ལ་གཅིག །ཕྱག་བཅུ་གཉིས་ལ་གཡས་གཡོན་གཉིས་བསྡོམ་དུ་བྱས་
ལ་ཐུན་དྲུག ཞབས་གཡོན་གདན་དང་བཅས་པ་ལ་གཅིག །དེ་བཞིན་དུ་གཡས་ལའང་གཅིག
ན་བཟའ་རྒྱན་དང་བཅས་པ་ལ་གཅིག སླར་སྐུ་ཡོངས་སུ་རྫོགས་པ་ལ་ཅིག་ཅར་སེམས་
འཛིན་པ་སྟེ་བཅུ་དྲུག་གོ ། 
ང་རྒྱལ་ལ་སླབ་པ་ལ། རང་ཉིད་དཔལ་ཧེ་རུ་ཀ་དངོས་ཡིན་སྙམ་པ་རགས་པར་སླབ་
པ་ལ་གཅིག །རང་གི་མིང་རུས་སོགས་ཀྱི་རྣམ་རྟོག་ཆེད་ཀྱིས་སྤངས་ཏེ། ལྷའི་ང་རྒྱལ་ཙམ་
ལ་སློབ་པ་དང་གཉིས། སྐྱོན་ཀུན་ཟད་ཡོན་ཏན་ཀུན་རྫོགས་ཀྱི་ཧེ་རུ་ཀ་ང་ཡིན། ཧེ་རུ་ཀའི་
སྐུ་གསུང་ཐུགས་ཀྱི་ཡོན་ཏན་ཐམས་ཅད་ང་ལ་ཡོད་དོ། །དེའི་ཕྱིར་ང་ཧེ་རུ་ཀའོ་ཞེས་ང་རྒྱལ་
བརྟན་པོ་བསྐྱེད་དེ། དེ་ཉིད་ཡུན་རིང་དུ་སྐྱངས་པ་སྟེ་གསུམ་མོ། །སླར་ཡང་ང་རྒྱལ་དང་
གསལ་སྣང་དེ་ཉིད་ཀྱི་སྟེང་དུ་རང་བཞིན་མ་བཅོས་པའི་ཚུལ་གྱི་མཉམ་པར་འཇོག་པའང་
འགྲུབ་ན་བྱ་སྟེ་ཟབ་གསལ་གཉིས་སུ་མེད་པའི་ཚུལ་དུ་འགྱུར་རོ། །ཡང་བསྐྱེད་རིམ་གྱི་ལྷ་སྐུ་
ལ་དམིགས་ཤིང་དེས་ཉེ་བར་མཚོན་པའི་ཆོས་ཐམས་ཅད་གཅིག་དུ་བྲལ་དང༌། རྟེན་འབྱུང་
གི་རིགས་པ་སོགས་ལ་བརྟེན་ནས་སྣང་བ་ལྟར་རང་བཞིན་མ་གྲུབ་པའི་ཚུལ་ལ་དམིགས་
ནས་གསལ་སྟོང་དུ་བསྒོམ་མོ། །འདི་ཡང་ལས་དང་པོ་པ་ཞི་གནས་ཕྱོགས་མཐུན་ཙམ་ཡང་
མ་གྲུབ་ཅིང༌། རྣམ་པར་མི་རྟོག་པའི་སྒོམ་གྱི་འཇུག་སྒོ་ཙམ་ཡང་མ་ཤར་བ་ཇི་སྙེད་ཅིག་འབྱུང་
བ་རྣམས་ལ་ཆེས་ཕན་པར་འགྱུར་བའི་ཐབས་མཁས་ཟབ་མོ་ཡིན་པས། རྡོ་རྗེ་སློབ་དཔོན་
ཆེན་པོ་གྲུབ་ཆེན་སངས་རྒྱས་ཡེ་ཤེས་ཀྱི་ཞལ་སྔ་ནས་སྒྲུབ་པའི་ཐབས་ཀུན་ཏུ་བཟང་པོ་ལས་
ཤིན་ཏུ་རྒྱས་པ་ཆེ་ཐང་དུ་གསུངས་པ་དང༌། དེའི་དགོངས་འགྲེལ་གྱི་འདུས་པའི་སྒྲུབ་ཐབས་
ཚད་དང་ལྡན་པ་མཐའ་ཡས་པ་ཞིག་ལས་བཤད་པས། གང་དག་གསང་སྔགས་ཀྱི་ལུགས་

ལ་རྣམ་པར་མི་རྟོག་པ་འབའ་ཞིག་ཡིན་ཞེས་སྨྲ་བ་དེ་དག་ནི། བདག་ཉིད་ལེགས་པར་མ་
སླབས་བཞིན་དུ་མཐའ་ཡས་པའི་སེམས་ཅན་སྒྲོལ་བར་མཛད་པའི་དམ་པ་རྣམས་ལ་སོ་
སོ་སྐྱེ་བོ་ཅི་ཡང་མ་སྒོམས་ཤིང༌། སྡེ་སྣོད་དང་རྒྱུད་སྡེ་མ་སླབས་པའི་བླུན་པོ་འགའ་ཞིག་གི་
སྐུར་པ་འདེབས་པའི་ཚིག་ཙམ་ཞིག་གི་རྗེས་སུ་འབྲངས་ནས། སྙིང་ནས་སྨོད་པའི་ལས་ངན་
པ་གསོག་པ་ཙམ་དུ་ཟད་ཀྱི། ལུང་རིགས་ཀྱི་སྒྲུབ་བྱེད་སྣ་གཅིག་མེད་པར་མ་ཟད། གསང་
སྔགས་རྫོགས་རིམ་གྱི་སྐབས་སུ་བདེན་མེད་ཀྱི་འདུན་པ་སྦྱོང་བ་སོགས་རང་ལུགས་དང་ཡང་
འགལ་བ་ཡིན་ནོ། །ཡང་འགའ་ཞིག་ལས་དང་པོའི་སྐབས་སུ་རྣམ་པར་མི་རྟོག་པའི་ཕྱག་རྒྱ་
ཆེན་པོ་ནན་གྱི་འགོག་པ་དེ་དག་ནི་ཤིན་ཏུ་མི་འཐད་མོད་ཀྱི། ལུང་རིག་དུ་མའི་སྒོ་ནས་གཞན་
དུ་བཀག་ཟིན་ཏེ། །དེས་ན་གྲོང་ཁྱེར་ཆེན་པོའི་སྒོ་ནས་འགྲོ་ན་ནུབ་སྒོ་ཁོ་ན་ནས་འཇུག་
དགོས་པའི་ཕྱོགས་ལྷུང་གི་གྲུབ་མཐའ་ངན་པ་འདི་མ་འཛིན་ཞིག་ཅེས་གདམས་ངག་ཏུ་བྱའོ། །
རྣམ་པ་ཐམས་ཅད་དུ་རྣམ་རྟོག་གི་འཇུག་པ་ཅན་གྱི་དཔྱད་སྒོམ་འགོག་ན་ནི། བྱམས་པ་དང་
སྙིང་རྗེ་དང༌། བླ་མ་ལ་མོས་གུས་དང༌། དཀོན་མཆོག་ཡིད་ལ་སྒོམ་པ་དང༌། ལྷ་སྐུ་སྒོམ་པ་
རྣམས་ཀྱང་རྫོགས་རིམ་གྱི་རྟོགས་པ་མ་སྐྱེས་བར་དུ་སྒོམ་དུ་མི་རུང་བར་མི་འགྱུར་རམ། དེ་
རྣམས་རུང་ན་སྟོང་པ་ཉིད་ཀྱི་དཔྱད་པ་གཅིག་པུས་ཅི་ཉེས། དམ་བཅའ་ཙམ་མ་ཡིན་པའི་
སྒྲུབ་བྱེད་དང་འགོག་བྱེད་ཡོད་ན་སྨོས་ཤིག་དང༌། སླར་ཡང་འཐག་པར་བྱའོ།། 
སྨྲས་པ། བདག་ཉིད་ཉམས་ནས་གཞན་དག་ཀྱང༌། །བསླུ་བར་བྱེད་པ་གང་དེ་བླུན། །རང་
ཉིད་གྲོལ་ནས་གཞན་དག་ཀྱང༌། །གྲོལ་བར་བྱེད་པ་གང་དེ་མཁས། །ཞེས་འཁོར་ལོ་སྡོམ་
པའི་བསྙེན་པའི་མན་ངག བླ་མེད་ཀྱི་རྒྱུད་སྡེ་ཐམས་ཅད་ལ་ཉེ་བར་ཕན་པ་འདི་ཡང༌། འཁོར་
ལོ་སྡོམ་པའི་ལམ་ལ་ལྷག་པར་མོས་པའི་དགེ་བ་ཅན། མདོ་ཁམས་རྒྱལ་ཐང་པ་དགེ་སློང་
ཀུན་དགའ་ཡེ་ཤེས་དང་ཤར་རོང་བ་དགེ་སློང་ཆོས་ཀྱི་རྒྱལ་པོས་བསྐུལ་ནས་རྒྱལ་ཁམས་པ་

ཏཱ་ར་ནཱ་ཐས་རང་ལོ་ཉེར་དྲུག་པ་ཐ་སྐར་གྱི་ཟླ་བའི་ཚེས་བཅུ་གཉིས་ལ་སྨྲས་པའོ།། །།ཤུ་བྷཾ་
མ་སྟུ་སརྦ་ཛཱ་ག་ཏཾ། ཞུས་དག དགེ་ལེགས་འཕེལ། 

༄༅། །དཔལ་རིམ་པ་བཞི་པའི་གཞུང་གི་འགྲེལ་ཆེན་གསང་བ་རབ་
གསལ་ཞེས་བྱ་བ་བཞུགས། 
༄༅། །ཨོཾ་སྭ་སྟི། དཔལ་རིམ་པ་བཞི་པའི་གཞུང་གི་རྣམ་པར་བཤད་པ། གསང་བའི་
དོན་རབ་ཏུ་གསལ་བ་ཞེས་བྱ་བ་བླ་མ་ལ་ཕྱག་འཚལ་ལོ། །གང་གི་ཤིན་ཏུ་བཟློག་དཀའི་ཉོན་
མོངས་ཡང༌། །གང་གི་དྲིན་གྱིས་སྐད་ཅིག་གིས་བཟློག་འགྱུར། །གང་ལས་མཐའ་ཡས་ཡོན་
ཏན་ཉེར་བསྟེན་པ། །གང་འདིར་བླ་མ་མཆོག་གིས་རྗེས་བཟུང་མཛོད། །དཔག་ཡས་རྒྱལ་
བའི་ཆོས་ཀྱི་ལམ། །དཔག་པར་དཀའ་བ་རྡོ་རྗེའི་ཚིག །དཔག་མེད་རྒྱལ་བའི་དགོངས་པ་
བཞིན། །དཔག་པར་འདོད་པའང་རྨད་དུ་བྱུང༌། །སྤྱོད་པའི་རྡོ་རྗེས་གསལ་བྱས་པ། །ཡེ་ཤེས་
རྡོ་རྗེ་ཅན་གྱིས་གསང༌། ཁྱབ་བདག་རྡོ་རྗེའི་ལུགས་བཞིན་དུ། །རྣམ་མང་རྡོ་རྗེའི་ཚིག་བཞིན་
བཤད། །
དེ་ཡང་བཅོམ་ལྡན་འདས་ཀྱིས་མདོ་སྡེ་ལ་སོགས་པ་ཆོས་ཀྱི་ཕུང་པོ་བརྒྱད་ཁྲི་བཞི་
སྟོང་གསུངས་པའི། ཐོག་མར་འདི་སྐད་བདག་གིས་ཐོས་པ་ལ་སོགས་པ་དྲང་དོན་དུ་བསྡུད་
པ་པོ་བདག་ཉིད་ཚད་མར་སྟོན་པའི་ཕྱིར། ཕྱི་རོལ་གྱི་ཕུན་སུམ་ཚོགས་པ་ལྔ་སྟོན་པ་ཡིན་
ལ། ངེས་པའི་དོན་དུ་ནི་རྒྱུད་ཀྱི་རིམ་པ་ལ་སོགས་པ་རིམ་པ་བཞི་སྟོན་པ་ཉིད་ཀྱིས། སྡེ་སྣོད་
གསུམ་དང་རྒྱུད་སྡེ་བཞི་ལ་སོགས་པ། ཆོས་ཀྱི་ཕུང་པོ་མ་ལུས་པའི་བརྗོད་བྱ་མཐའ་དག་
མདོར་བསྟན་པ་ཡིན་ནོ། །དེ་ཉིད་དཔལ་ཧེ་རུ་ཀའི་ལུང་ལས་དང༌། བླ་མ་དམ་པའི་མན་
ངག་ལས་དང༌། སློབ་དཔོན་སྤྱོད་པ་པ་ཉིད་ཀྱིས་ཉམས་སུ་མྱོང་བ་ལས་ཀྱང་རབ་ཏུ་རྟོགས་
ལ། དེ་གསལ་བར་བྱ་བའི་ཕྱིར་རིམ་པ་བཞི་པ་ཞེས་བྱ་བའི་གཞུང་འདི་མཛད་དོ། །དེ་ལ་

གཞུང་འདིའི་གླེགས་བམ་ཕལ་ཆེར་ལས། ཐོག་མར་མཚན་སྨོས་པ་ནི་མེད་ལ། གཞུང་འདིའི་
འགྲེལ་པ་རྒྱས་པ་ཞིག །ལས་ཀྱི་རྡོ་རྗེ་ཞེས་བྱ་བས་མཛད་པ། པཎྜི་ཏ་ཤྲཱི་དྷ་རའི་རང་འགྱུར་གྱི་
གླེགས་བམ་ལས། ཨཱ་ལོ་ཀ་ཙཏུཥྚ་ཞེས་སྒྲོན་མ་བཞི་པ་ཞེས་པར་བསྒྱུར་ཡང༌། གཞུང་འདིའི་
མིང་ནི་ཨོ་ལ་པ་ཏི་ཞེས་བྱ་ཏེ། དེ་ཡང་སྐད་རིགས་བཞི་ལས་ཟུར་ཆག་གི་སྐད་དུ། ཨོ་ལ་ནི་
རིམ་པ། པ་ཏི་ནི་གྲངས་ཀྱི་བཞིའོ། །དཔལ་འཇམ་པའི་རྡོ་རྗེ་ལ་ཕྱག་འཚལ་ལོ། །ཞེས་པ་ནི་
ལོ་ཙཱ་བའི་འགྱུར་གྱི་ཕྱག་གོ ། 
གཞུང་དངོས་ལ། བཤད་པའི་གཞི་འགོད་པ་དང༌། དེ་ཉིད་རྒྱས་པར་བཤད་པའོ། །དང་
པོ་ནི་ཨེ་ཝཾ་མ་ཡཱ་ཞེས་པ་སྟེ། དེ་ལ་ཨེ་ནི་ལྷན་ཅིག་སྐྱེས་པའི་དེ་ཁོ་ན་ཉིད། ཝཾ་ནི་ཐུགས་ཀྱི་
དེ་ཁོ་ན་ཉིད། མ་ནི་གསུང་གི་དེ་ཁོ་ན་ཉིད། ཡཱ་ནི་སྐུའི་དེ་ཁོ་ན་ཉིད་དོ། །དེ་དག་ཀྱང་སངས་
རྒྱས་ཉིད་ཀྱིས་བརྡའ་མཛད་པ་ཡིན་གྱི། ལེགས་པར་སྦྱར་བ་དང༌། ཡུལ་སྐད་ཀྱི་སྒོ་ནས་སྒྲ་
བཤད་བྱར་མེད་དོ། །དོན་ནི་འདི་ལྟར་ཡིན་ཏེ། ཨེ་ནི་རྣམ་པ་ཐམས་ཅད་པའི་སྟོང་པ་དང་ཟུང་
དུ་འཇུག་པས་ཁྱད་པར་དུ་བྱས་པའི། རང་བཞིན་གྱི་བདེ་བ་ཡིན་པས། བདེ་སྟོང་གཉིས་སུ་
མེད་པར་འཇོག་ཚུལ་ཅིག་དང༌། ཝཾ་ཡིག་ནི་སོ་སོ་རང་གི་རིག་པས་ཉམས་སུ་མྱོང་བའི་བདེ་
བ་རང་བཞིན་སྒོམ་པའམ། མཚན་མའམ་གཟུང་འཛིན་གྱིས་གདོད་མ་ནས་གོས་མ་མྱོང་བའི་
ཡེ་ཤེས་ཏེ། བདེ་སྟོང་ཟུང་འཇུག་ཏུ་འཇོག་ཚུལ་གཉིས་པའོ། །མ་ཡིག་ནི་ངོ་བོ་སྒྲ་རྟོག་གི་
ཡུལ་ལས་འདས་པའི་བརྗོད་བྲལ་གྱི་ཡེ་ཤེས་གཅིག་ཉིད་སྲིད་འདས་ཀྱི་སྒྲ་སྐད་ཐམས་ཅད་
དུ་ཅིག་ཅར་ཤར་བའི་རྣམ་པ་ཅན་ནོ། །ཡཱ་ཡིག་ནི་བདེ་སྟོང་གི་ཡེ་ཤེས་དེ་ཉིད། སྤྲོས་བྲལ་
ལས་མ་གཡོས་བཞིན་དུ། འཁོར་འདས་ཐམས་ཅད་ཀྱི་གཟུགས་བརྙན་འཆར་བ་སྟེ། བཞི་
པོ་དེ་དག་ཀྱང་མཚན་ཉིད་ཀྱི་ལྡོག་ཆས་ཕྱེ་བ་ཙམ་མ་གཏོགས། ངོ་བོས་དབྱེ་བ་མེད་དོ། །ཡེ་
ཤེས་གཅིག་ཉིད་ལ་མཚན་ཉིད་དེ་དག་ཐམས་ཅད་ཚང་བ་ཡིན་ལ། དེ་ཉིད་ཆོས་ཀྱི་དབྱིངས་

དང༌། སྟོང་པ་ཉིད་དང༌། དེ་བཞིན་ཉིད་དང༌། སྤྲོས་བྲལ་དང༌། དོན་དམ་བདེན་པ་དང༌། ཤེས་
རབ་ཀྱི་ཕ་རོལ་ཏུ་ཕྱིན་པ་དང༌། རང་བཞིན་ལྷན་ཅིག་སྐྱེས་པ་དང༌། ངོ་བོ་ཉིད་ཀྱི་སྐུ་དང༌། 
ཆོས་ཀྱི་སྐུ་ཞེས་བྱ་བ་ཏེ། གཞི་ལམ་འབྲས་གསུམ་གྱིས་བསྡུས་པའི་བརྟན་གཡོ་ཐམས་ཅད་
ལ་མཉམ་པ་ཉིད་དུ་ཁྱབ་པའོ། །དེ་ལྟར་ཡང་སྙིང་པོ་བསྡུས་པ་ལས། ཨེ་ཞེས་བྱ་བ་དེ་བཞིན་
ཉིད། །སྲོག་ཆགས་ཀུན་ལ་གནས་པ་ཡི། །བདེ་བ་ལྷན་ཅིག་སྐྱེས་པར་བརྗོད། །དེ་ཉིད་སྣང་
བ་ཀུན་ཏུ་སྣང༌། །བཾ་ཡིག་བརྗོད་པ་གང་གང་དུ། །རབ་ཏུ་རིག་ཅིང་རང་མྱོང་བ། །འཛིན་པ་
པོ་དང་རིག་གཞི་མེད། །དེ་ནི་ཡོད་དང་མེད་ལས་འདས། །དེ་འོག་མ་ཡིག་ཞེས་བརྗོད་པ། །
ནམ་མཁའ་དང་ནི་མཉམས་པ་ཡི། །སྒྲ་ཡི་དེ་ཉིད་ཞེས་བརྗོད་དེ། །སྣ་ཚོགས་དུ་མའི་སྐད་དུ་
སྦྱར། །དེ་ནས་དེ་ལས་སླར་ཡང་ཡང༌། །དབང་པོའི་དྲ་བ་ཇི་བཞིན་གཟུགས། །རང་བཞིན་
མེད་པའི་རང་བཞིན་ཅན། །འདི་ནི་དེ་ལས་ཡང་སྤང་ངོ༌། །ལྷན་ཅིག་སྐྱེས་པ་དང་པོ་སྟེ། །དེ་
ལས་གསང་བ་གསུམ་འབྱུང་བ། །དངོས་དང་དངོས་མེད་མ་ལུས་པའི། །རང་བཞིན་དེ་ཉིད་
ཅེས་བྱའོ། །ཞེས་གསུངས་ལ། རྗེ་བཙུན་གང་བའི་རྡོ་རྗེའི་ཞལ་སྔ་ནས། འདི་སྐད་ཀྱང་གསུང་
སྟེ། ཨེ་ནི་ཨེ་ཀ་ཏེ་བདེ་བ་གཅིག་པུ། ཝཾ་ནི་ཝཾ་ཤ་སྟེ་སྤྲོས་པ་དང་བྲལ་བའི་རིགས་སམ་རུས། 
མ་ནི་མ་ཧཱ་ན་ད་སྟེ་སྒྲ་ཆེན་པོ། ཡ་ནི་ཀཱ་ཡ་སྟེ་སྐུའི་དོན་ཡིན་ཞེས་གསུངས་ལ། གནས་ལུགས་
དེ་ཁོ་ན་ཉིད་བཞི་པོ་དེ་བསྟན་པས་འཁོར་བ་ཀུན་རྫོབ་ཀྱི་བཞི་ཚན་རྣམས་ཀྱང་ཤུགས་ལ་
བསྟན་པར་འགྱུར་ཏེ། བཞི་པོ་དེའི་དབང་དུ་བྱས་པའི་གློ་བུར་གྱི་དྲི་མ་ཡིན་པའི་ཕྱིར་དང༌། 
ལམ་རིམ་པ་བཞིའང་བསྟན་ཏེ། གསང་རིམ་བདེ་བ་ཆེན་པོའི་ལམ། །ལྷན་ཅིག་སྐྱེས་པའི་
སྦྱོང་བྱེད་དང༌། ཡེ་ཤེས་རིམ་པ་ཐིག་ལེའི་རྣལ་འབྱོར་ཐུགས་ཀྱི་སྦྱོང་བྱེད་དང༌། སྔགས་རིམ་
རླུང་གི་རྣལ་འབྱོར་གསུང་གི་སྦྱོང་བྱེད་དང༌། རྒྱུད་རིམ་རྩའི་རྣལ་འབྱོར་སྐུ་སྦྱོང་བྱེད་ཀྱི་ལམ་
ཡིན་པའི་ཕྱིར་རོ། །

འབྲས་བུ་སྐུ་བཞི་ཡང་བསྟན་པ་ཡིན་ཏེ། དེ་ཉིད་བཞི་པོ་དེ་རྣམས་དག་པ་གཉིས་ལྡན་
དུ་སོང་ཚུལ་ལ། འབྲས་བུ་སྐུ་བཞིའི་རྣམ་གཞག་བྱེད་པ་ཙམ་ཡིན་པའི་ཕྱིར་རོ། །གཞི་ལམ་
འབྲས་བུའི་འབྲེལ་རྩི་བའི་གཞི། །རྩ་འཁོར་ལོ་བཞི་ལ་སོགས་པ་ཡང་བསྟན་པར་འགྱུར་
ཏེ། དེ་ཉིད་བཞི་པ་མཚོན་བྱེད་ཀྱི་གཞི་དེ་རྣམས་ཡིན་པའི་ཕྱིར་རོ། །དེ་ལྟར་ན་མདོར་བསྟན་
པའམ། དོན་གྱི་སྙིང་པོ་ནི་དེ་ཉིད་བཞི་པོ་དེ་ཡིན་ལ། གཞི་ལམ་འབྲས་བུ་ཆོས་རྣམས་ནི་དེའི་
རྒྱས་བཤད་དམ་ཡན་ལག་ཏུ་འགྱུར་ཏེ། དེ་ཉིད་བཞི་པོ་ལ་ཤིན་ཏུ་ངེས་པ་སྟེར་བར་བྱེད་པའི་
ཕྱིར་རོ། །དེ་ལྟར་ན། རྒྱུད་སྡེ་འགའ་ཞིག་ལས། རྡོ་རྗེ་བཞི་དང༌། རྣལ་འབྱོར་བཞི་དང༌། བྱང་
ཆུབ་བཞི་ལ་སོགས་པར་གསུངས་པ་དང༌། ཁ་ཅིག་ལས་སྐུ་དང༌། གསུང་དང༌། ཐུགས་ཀྱི་
གསང་བ་དོན་དམ་པའི་གནས་ལུགས་སུ་བཤད་པ་དང༌། གཞན་དག་ཏུ་ལྷན་ཅིག་སྐྱེས་པ་
གཅིག་པུ། གནས་ལུགས་ཀྱི་དོན་དུ་གསུངས་པ་སོགས་ཀྱང་དོན་གྱི་གནད་གཅིག་པ་ཁོ་ནའོ། །

གཉིས་པ། རྒྱས་པར་བཤད་པ་ལ་གང་ལ་གནད་དུ་བསྣུན་པའི་གཞི་རྒྱུད་ཀྱི་དངོས་པོ་
རྒྱས་པར་གཏན་ལ་ཕབ་པ་དང༌། དེ་ལ་གནད་དུ་བསྣུན་པའི་ཐབས་རིམ་པ་བཞི་འབྲས་བུ་
དང་བཅས་པ་བསྟན་པའོ། །དང་པོ་ལ་དཀྱིལ་འཁོར་གསུམ་ངོས་བཟུང་བ་དང༌། དེ་དང་
འབྲེལ་བའི་ཆོས་རྣམས་ཞིབ་མོར་བཤད་པའོ། །དང་པོ་ནི། ཨེ་ལས་ཀྱི་ཕྱག་རྒྱའོ། །བཾ་ཆོས་
ཀྱི་ཕྱག་རྒྱའོ། །མ་ཕྱག་རྒྱ་ཆེན་པོའོ། །ཡ་དམ་ཚིག་གི་ཕྱག་རྒྱའོ། །ཨེ་ཤེས་རབ་བོ། །བཾ་ཐབས་
སོ། །སྤྲུལ་པའི་འཁོར་ལོ་དང༌། ཆོས་ཀྱི་འཁོར་ལོ་དང༌། ལོངས་སྤྱོད་ཀྱི་འཁོར་ལོ་དང༌། བདེ་
བ་ཆེན་པོའི་འཁོར་ལོའོ། །ཨཱ་ལི་ཀཱ་ལི། གཡོན་པ་དང༌། གཡས་དག་ཏུའོ། །ཨཱ་ཨཱི་ཨཱུ་ཨཻ་ཨཽ་
ཨཿ ཨ་ཀ་ཙ་ཊ་ཏ་པ་ཡ་ཤ་ཨི། སྤྲུལ་པའི་འཁོར་ལོ་ལའོ། །བྲུཾ་ཨོཾ་ཛྲིཾ་ཁཾ་ཧཱུཾ་ལཾ་མཱཾ་བཾ་ཏཱཾ། ཆོས་ཀྱི་
འཁོར་ལོ་ལའོ། །ཨོཾ་ཨ་ཨི་ཨུ་ཨེ་ལོངས་སྤྱོད་ཀྱི་འཁོར་ལོ་ལའོ། །ཧཾ་བདེ་བ་ཆེན་པོའི་འཁོར་

ལོ་ལའོ། །འོག་ཏུ་བསྲུང་བའི་ཡི་གེ་ཀྵའོ། །ཟླ་བ་དང་ཉི་མ་དག་ནི་འོག་དང་སྟེང་གི་སྒོ་གཉིས་
སོ། །གནད་འབྱེད་པ་དང་གསེར་གྱི་སྒོ་སྟེ་འགྲོ་བ་དང་འོང་བའོ། །དེ་ལ་ཨེ་ཝཾ་མ་ཡའི་བརྡས་
རྩ་འཁོར་ལོ་བཞི་བསྟན་པ་དང༌། སྤྲུལ་པའི་འཁོར་ལོ་ཞེས་སོགས་འཁོར་ལོའི་མིང་དང༌། 
གཡོན་པ་དང་གཡས་དག་ཅེས་པ་རྣམས་སྡོམས་པའི་ནི་རྩའི་དཀྱིལ་འཁོར་བསྟན་ནོ། །ཨཱ་
ལི་ཀཱ་ལི་ཞེས་པ་དང༌། ཨཱ་ཨཱི་སོགས་དང༌། ཀྵ་ཡིག་གི་བར་དུ་ནི་ཡི་གེའི་དཀྱིལ་འཁོར་རོ། །
ཟླ་བ་དང་ཉི་མ་ཞེས་པས་ནི་བདུད་རྩིའི་དཀྱིལ་འཁོར་རོ། སྒོ་གཉིས་དང་འགྲོ་འོང་སོགས་
ནི་དཀྱིལ་འཁོར་གསུམ་ཆར་དང་འབྲེལ་བའོ། དེ་ཡང་ཨ་སྟེ་ལྟེ་བ་སྤྲུལ་པའི་འཁོར་ལོ་ནི། 
ལས་ཀྱི་ཕྱག་རྒྱ་ཞེས་བྱ་སྟེ། གཏུམ་མོ་འབར་བའི་ལས་བྱེད་པའི་ཕྱིར་དང༌། ཤེས་རབ་མའི་
གསང་བའི་པདྨ་དང་མཚུངས་པར། རྩ་མདུད་ཨེ་གྲུ་གསུམ་གྱི་རྣམ་པར་གནས་པའི་ཕྱིར་རོ། 
བཾ་སྟེ་སྙིང་གའི་འཁོར་ལོ་ནི་ཆོས་ཀྱི་ཕྱག་རྒྱ་སྟེ། སེམས་གནས་པའི་གཙོ་བོ་འདི་ཡིན་པ་དང༌། 
སེམས་ཀྱི་སྣང་བ་ལས་ཆོས་ཐམས་ཅད་འབྱུང་བའི་ཕྱིར་རོ། །མ་ཡིག་ཏེ་མགྲིན་པའི་འཁོར་
ལོ་ནི། ཕྱག་རྒྱ་ཆེན་པོ་སྟེ། ངག་གྲགས་སྟོང་སྒྲ་དབྱངས་ཐམས་ཅད་པ་ནམ་མཁའ་དང་མཉམ་
པ་མངོན་དུ་གྱུར་པའི་ཕྱིར་དང༌། རྨི་ལམ་དང་བར་དོ་ལ་སོགས་པའི་གསལ་སྣང་ཅན་གྱི་ལྷ་
སྐུ་ནི་འདི་ལས་འབྱུང་བའི་ཕྱིར་རོ། །ཡཱ་ཡིག་ཏེ་སྤྱི་བོ་ནི་དམ་ཚིག་གི་ཕྱག་རྒྱ་སྟེ། དམ་ཚིག་
གི་དོན་འདའ་བར་མི་བྱ་བ་ཡིན་ལ། བདེ་བ་ཆེན་པོ་དང་པོ་གང་ལས་འབྱུང་བའི་གནས་དང༌། །
མཐར་གང་དུ་ཐིམ་ནས་བརྟན་པ་ཐོབ་ཅིང་མི་འདའ་བའི་གནས་ཡིན་པའི་ཕྱིར་རོ། །བླ་མ་
རྗེ་བཙུན་ལྷོ་ཕྱོགས་པའི་ཞལ་ནས། རྩ་འཁོར་ལོ་བཞི་པོ་དེ་དག་སོ་སོ་ལ་གནད་དུ་བསྣུན་
པས། ཕྱག་རྒྱ་བཞི་དང་མཐུན་པའི་ཡེ་ཤེས་སྐྱེ་བ་ཡིན་ཏེ། ལྟེ་བར་གནད་དུ་བསྣུན་པ་ལས། 
ལས་ཀྱི་ཕྱག་རྒྱ་དང་རྗེས་སུ་མཚུངས་པའི་ཉམས་རྟོགས་སྐྱེ་བར་འགྱུར་རོ། །
དེས་གཞན་རྣམས་ལ་ཡང་མཚོན་པ་དང༌། ལས་ཀྱི་ཕྱག་རྒྱ་བསྒོམས་པས་ལྟེ་བའི་རྩ་

མདུད་ཤིན་ཏུ་གྲོལ་བར་འགྱུར་རོ། །དེ་བཞིན་དུ་ལྟེ་བའི་རྩ་མདུད་ལ་གནད་དུ་བསྣུན་པས་
ཀྱང༌། ལས་ཀྱི་ཕྱག་རྒྱའི་མཆོག་རྣམས་ཀྱི་འདུ་བ་ཐོབ་པར་འགྱུར་བ་སྟེ། དེ་དང་དེས་འཁོར་
ལོ་དང་ཕྱག་རྒྱ་གཞན་རྣམས་ལའང་རིགས་འགྲེའོ། །རྒྱུ་མཚན་དེའི་ཕྱིར། འཁོར་ལོ་བཞི་ཕྱག་
རྒྱ་བཞི་ལ་སྦྱར་བ་ཡིན་ཞིང༌། དེ་དག་ཀྱང་གཙོ་ཆེ་བའི་དབང་དུ་བྱས་པ་སྟེ། སྤྱིར་རྫོགས་རིམ་
གྱི་ལམ་གྱི་ལུས་ལ་ཕྱག་རྒྱ་བཞི་ཚང་དགོས་པ་དང༌། ཕྱག་རྒྱ་རེ་རེས་ཀྱང་འཁོར་ལོ་བཞི་ཆར་
གྱི་རྩ་མདུད་ཆ་ཤས་ཆ་ཤས་ནས་གྲོལ་བར་བྱེད་པ་མ་ཡིན་ནོ། །ལྟེ་བར་བསྒོམས་པས་བདེ་
སྟོང་མཐུག་པོ་དང༌། སྙིང་ག་ལས་མངོན་ཤེས་སོགས་ཀྱི་གསལ་སྣང་དང༌། །མགྲིན་པ་ལས་
འགྲོ་བ་ཐ་དད་པའི་སྐད་ཤེས་ཤིང་ཆོས་སྣ་ཚོགས་སྟོན་ནུས་པ་དང༌། སྤྱི་བོ་ལས་བདེ་གསལ་
གྱི་ཉམས། གཟུགས་སྣང་དུ་མ་དང་བཅས་པ་འབྱུང་སྟེ། རྒྱུ་མཚན་དེའི་ཕྱིར་ཡང༌། ཕྱག་རྒྱ་
བཞི་སོ་སོ་དང་འབྲེལ་བའི་ཕྱིར། དེ་ལྟར་བཤད་པ་ཡིན་ཞེས་གསུང་སྟེ། ཤིན་ཏུ་ལེགས་པར་
ཡང་རྟོགས་སོ། །དེ་དག་ལས་ཨེ་ནི། གསང་བའི་པདྨའི་དབྱིབས་མཐུན་དུ་སྦྱོར་ཞིང༌། བཾ་
ཡིག་ལ་ཆོས་ཀྱི་སྐད་དོད་དྷརྨ་ནི་དྷ་ར་ཞེས་པ་འཛིན་པ་སྟེ། སེམས་ཉིད་ཡུལ་སྣ་ཚོགས་ཀྱི་
རྣམ་པ་འཛིན་པའོ། །དེའི་རྒྱུ་མཚན་ཡང་སྙིང་ག་ནས་གཟུང་འཛིན་གྱི་རླུང་རྒྱུ་བ་ལ་ཐུགས་
ཞིང༌། མ་ནི་མ་ཧཱ་མུ་དྲ་ཞེས་པ་སྟེ་ཕྱག་རྒྱ་ཆེན་པོ་དང༌། ཡ་ནི་ས་མ་ཡ་སྟེ། དམ་ཚིག་གི་དོན་ལ་
ཡི་གེ་བསྣན་པའི་ངེས་པའི་ཀྱང༌། ཕྱག་རྒྱ་བཞི་པོ་དག་གི་བརྡར་བཏགས་པ་ཡིན་པར་འགའ་
ཞིག་བཞེད་དོ། །དེ་ལྟར་ཡང་དཔལ་ཁ་སྦྱོར་ཐིག་ལེ་ལས། ཨེ་ཡིག་ས་རུ་ཤེས་བྱ་སྟེ། །ལས་
ཀྱི་ཕྱག་རྒྱ་སྤྱན་མ་དང༌། །བརྩེ་བ་ཆེ་དང་ཐབས་ཆེན་པོ། །སྣ་ཚོགས་སྤྱོད་ཡུལ་རང་བཞིན་
ཏེ། །ལྟེ་བར་སྣ་ཚོགས་འདམ་སྐྱེས་ཀྱི། །སྤྲུལ་པའི་འཁོར་ལོ་གནས་པ་ཡིན། །བཾ་ཡིག་ཆུ་རུ་
ཤེས་བྱ་སྟེ། །ཆོས་ཀྱི་ཕྱག་རྒྱ་མ་མཱ་ཀཱི། །བྱམས་པ་ཆེ་དང་སྨོན་ལམ་ནི། །ལྷ་མོ་རྡོ་རྗེ་རིགས་
རྗེས་འགྲོ། །སྙིང་གར་ཆུ་སྐྱེས་འདབ་བརྒྱད་པའི། །ཆོས་ཀྱི་འཁོར་ལོ་ཡང་དག་གནས། །མ་

ཡིག་མེ་རུ་བསྟན་པ་སྟེ། །ཕྱག་རྒྱ་ཆེན་པོ་གོས་དཀར་མོ། །དགའ་དང་སྟོབས་ཀྱི་སྦྱོར་བ་ཡིས། །
ལྷ་མོ་པདྨའི་རིགས་ལས་བྱུང༌། །མགུལ་པར་བརྒྱད་གཉིས་འདབ་མ་ཡི། །ཆུ་སྐྱེས་ལོངས་
སྤྱོད་འཁོར་ལོ་གནས། །ཡ་ཡིག་རླུང་གི་ངོ་བོ་ནི། །ཉོན་མོངས་ཐམས་ཅད་རབ་འཇོམས་པ། །
དམ་ཚིག་ཕྱག་རྒྱ་ཆེན་པོ་ཉིད། །སྒྲོལ་མ་འཁོར་བ་ལས་སྒྲོལ་མ། །བཏང་སྙོམ་ཡེ་ཤེས་སྦྱོར་
བ་ཡིས། །ལྷ་མོ་ལས་ཀྱི་རིགས་ལས་བྱུང༌། །སུམ་ཅུ་རྩ་གཉིས་འདམ་སྐྱེས་ནི། །བདེ་བ་ཆེན་
པོའི་འཁོར་ལོ་ཆེ། །ཞེས་སོགས་རྒྱས་པར་གསུངས་སོ། །
སྐབས་འདིའི་ས་ལ་སོགས་པ་དེ་དག་ཀྱང༌། རང་བཞིན་བདེ་བ་ཆེན་པོར་གནས་པ་ཉིད་
ཀྱིས་འཁོར་བ་མི་སྐྱེད་དེ། བདེ་བ་ཆེན་པོར་རོ་མཉམ་པའོ། །ཡང་འཁོར་ལོ་བཞི་པོ་དེ་དག་
ཡི་གེ་གཉིས་སུ་བསྡུ་བ་ནི། ཨེ་ཞེས་པའི་བརྡས་ལྟེ་བ་དང༌། སྤྱི་བོ་ནི་ཤེས་རབ་ཀྱི་འཁོར་ལོ་
ཡིན་པར་བསྟན་ལ། བཾ་གྱི་བརྡས་སྙིང་ག་དང་མགྲིན་པ་ནི་ཐབས་ཀྱི་འཁོར་ལོའོ། དེ་དག་
ཀྱང་སྙིང་ག་བཾ་ཡིག་དང་ལྟེ་བ་ཨེ་ཡིག་ཐབས་ཤེས་སུ་སྦྱོར་ཞིང༌། མགྲིན་པ་ཝཾ་ཡིག་དང་སྤྱི་
བོ་ཐབས་ཤེས་སུའོ། །དེ་ལྟར་ཡང༌། ཁ་སྦྱོར་ལས། ལྟེ་བ་སྤྱི་བོར་གནས་འཁོར་ལོ། །ཨེ་ཡིག་
རྣམ་པར་ཡང་དག་གནས། །སྙིང་ག་མགྲིན་པར་ལེགས་གནས་པ། །བཾ་ཡིག་འདྲ་བར་འདོད་
པའོ། །ཡང་རོ་མ་དང་རྐྱང་མ་དག་ཀྱང་ཐབས་ཤེས་འདིས་བསྟན་པར་འགྱུར་ཏེ། རྐྱང་མ་
ཤེས་རབ་རང་བཞིན་ཏེ། །ཐབས་ཀྱི་རོ་མ་ཡང་དག་གནས། །ཞེས་གསུངས་པས་སོ། །འཁོར་
ལོ་བཞི་པོ་དེ་དག་ལ། རང་རང་གི་མཚན་ཉིད་རང་མཚན་པར་མིང་བསྟན་པ་ནི། ལུས་དང་
པོར་འཆགས་པའི་གཞི་ཡིན་པ་དང༌། རྣམ་པ་སྣ་ཚོགས་པའི་སྣང་བ་དང༌། བདེ་བ་འཕེལ་
བའི་རྒྱུ་གཏུམ་མོའི་མེ་སྤྲུལ་ཞིང་འབྱེད་པར་བྱེད་པའི་གནས་ཡིན་པའི་ཕྱིར། ལྟེ་བའི་འཁོར་
ལོ་ནི་སྤྲུལ་པའི་འཁོར་ལོ་དང༌། ཡུལ་དང་དབང་པོ་སོགས་རང་གི་མཚན་ཉིད་ཐ་དད་པར་
འཛིན་པའི་ཆོས་ཀྱི་སྣང་བ་རྣམས་བསྐྱེད་པར་བྱེད་པའི་གནས་ཡིན་པའི་ཕྱིར། སྙིང་གའི་

འཁོར་ལོ་ནི་ཆོས་ཀྱི་འཁོར་ལོ་དང༌། རོ་དྲུག་ལ་ལོངས་སྤྱོད་པའི་གནས་ཡིན་པའི་དོན་དང༌། 
གཟུང་འཛིན་གྱི་སྣང་བ་སྣ་ཚོགས་པ་རྣམས་ལ། མིང་ཚིག་བརྗོད་པའི་རྣམ་པ་དུ་མས། སྨྲ་ཞིང་
ལོངས་སྤྱོད་པའི་གཞི་ཡིན་པས་ཕྱིར། མགྲིན་པའི་འཁོར་ལོ་ལ་ནི་ལོངས་སྤྱོད་ཀྱི་འཁོར་ལོ་
དང་རྩ་སུམ་ཅུ་རྩ་གཉིས་ཀྱི་དྭངས་མ། བྱང་ཆུབ་ཀྱི་སེམས་སུམ་ཅུ་རྩ་གཉིས། བདེ་བ་བསྐྱེད་
པའི་དོན་དུ་འཕེལ་བའི་གནས་ཡིན་པའི་ཕྱིར། སྤྱི་བོའི་འཁོར་ལོ་ནི་བདེ་བ་ཆེན་པོ་ཞེས་བྱའོ། །
འཁོར་ལོ་བཞི་པོ་དེ་དག་ཏུ་གཞི་འཁོར་བའི་དུས་དང་ལམ་བསྒོམ་པའི་དུས་སུ། གང་ཅི་ཡང་
རུང་བའི་བྱ་བ་བྱེད་པ་དེ་ཐམས་ཅད་ནི། རོ་རྐྱང་དབུ་མ་གསུམ་གྱི་ལམ་ནས་འགྲོ་འོང་བྱེད་
པ་ཡིན་པ་ལས། འཁོར་བའི་དུས་ཀྱི་ལམ་རོ་རྐྱང་གཉིས་གཙོ་བོ་ཡིན་ཏེ། དེ་ཡང་གཡོན་དུ་
རྐྱང་མ་དང་གཡས་སུ་རོ་མ་དག་ཏེ། དེ་ལ་གནས་པའི་ཡི་གེའི་དཀྱིལ་འཁོར་གྱི་དབང་དུ་བྱས་
ནས། རྐྱང་མ་ལ་ཨཱ་ལི་དང༌། རོ་མ་ལ་ཀཱ་ལི་དག་གོ །ཨཱ་ཨཱི་ཞེས་པ་ལ་སོགས་པ་ལ། ཨ་ཀ་
ཙ་ཊ་ཏ་པ་ཡ་ཤ་སྟེ། སྡེ་ཚན་བརྒྱད་ཀྱི་དང་པོ་རྣམས་སྨོས་པས། ལྟེ་བ་སྤྲུལ་པའི་འཁོར་ལོའི་
ནང་སྐོར་རྩ་འདབ་བརྒྱད་ལ་ཡི་གེ་བརྒྱད་པོ་ཉིད་གནས་པའང་བསྟན་མོད། ཕྱི་སྐོར་ལ་སྡེ་
ཚན་བརྒྱད་ཀྱི་ཡི་གེ་ལྔ་བཅུ་གནས་པར་ཡང་ངེས་པར་བསྟན་ནོ། །དེའི་སྟེང་དུ་ཨཱ་ཨཱི་ཨཱུ་ཨཻ་
ཨཽ་ཨཱཿ རྣམས་ཀྱང་ཕྱི་སྐོར་ལ་བསྣན་པས། ལྔ་བཅུ་ང་དྲུག་ཡིན་ལ། དེ་ལྟར་ན་ནང་སྐོར་ལ་
བརྒྱད། ཕྱི་སྐོར་ལ་ལྔ་བཅུ་ང་དྲུག་སྟེ། སྡོམས་པས་རྩ་འདབ་དྲུག་ཅུ་རྩ་བཞི་དང་སྦྱོར་བ་བྱེད་
དོ། །ཡི་གེའི་འཁོར་ལོ་དམིགས་པས་སྒོམ་པའི་ཚེ་དེ་ལྟར་ཡིན་ལ། གཞུང་དོན་དངོས་ནི་ལྟེ་
བའི་འཁོར་ལོ་ནས། ངག་གི་བརྗོད་པ་མཐའ་དག་འབྱུང་བའི་གཞི་རླུང་རྣམས་རྒྱུ་བ་ཡིན་
ཞིང༌། ཡི་གེ་གཞན་རྣམས་ཀྱི་ནུས་པ་ལས་ཀྱང༌། དབྱིངས་རིང་པོ་རྣམས་འབྱུང་བའི་ནུས་པ་
ཅུང་ཟད་སྟོབས་ཆེ་བའི་ཕྱིར། རིང་པོ་དྲུག་པོ་ལོགས་སུ་སྨོས་པ་དང་བཅས་ཏེ་བསྟན་པ་ཡིན་
པས། གཞིའི་གནས་ཐབས་ཀྱི་སྒོ་ནས་གསུངས་པ་ཡིན་ནོ། །གཞི་ལ་དེ་ལྟར་གནས་པ་མཚོན་

བྱེད་ཀྱི་བརྡ་ཙམ་དུ། གཏུམ་མོ་སྒོམ་པའི་ཚེ་ཡི་གེ་དེ་ལྟར་འགོད་པ་ཡིན་མོད། གཞུང་གི་
དགོངས་དོན་ནི་གཏུམ་མོ་འཁོར་ལོ་བཞིའི་དམིགས་པ་ཙམ་སྟོན་པ་མིན་གྱི། གཞིའི་གནས་
ཐབས་སྟོན་པ་ཡིན་པ་འོག་མ་རྣམས་ལའང་འདིས་རིགས་འགྲེའོ། །དེས་ན་ཡི་གེ་བརྒྱད་ཀྱིས་
སྡེ་ཚན་བརྒྱད་བསྟན་ཞིང༌། རིང་པོ་དྲུག་སླར་ཡང་སྨོས་པས། དེ་དག་ཤུགས་ཆེ་བ་ཙམ་དུ་གོ་
དགོས་པ་ཡིན་ནོ། ཨཾ་ནི་འཁོར་ལོ་དེའི་ལྟེ་བར་འགོད་རྒྱུའི་ཡི་གེ་སྟེ། ཆོས་ཉིད་བརྗོད་བྲལ་
གྱི་ཡི་གེ། གཞོམ་མེད་ཀྱི་སྒྲའི་ཡེ་ཤེས་དང༌། དེའི་བརྟེན་ལྟེ་བའི་དབུས་ན་གནས་པའི་ཁམས་
དམར་ཆའི་དྭངས་མ་དང་བཅས་པ་མཚོན་པ་ཡིན་ཞིང༌། དེ་ནི་སྤྲོས་པ་ཐམས་ཅད་དང་བྲལ་
བ་དང༌། ཀུན་རྫོབ་ཀྱི་ཆ་ལས་ཡི་གེ་ཐམས་ཅད་འབྱུང་བའི་གཞི་དང༌། དོན་དམ་གྱི་ཆ་ལས་
གཞོམ་མེད་ཀྱི་སྒྲ་དབྱངས་དང༌། ཆོས་ཀྱི་ཕུང་པོ་ཐམས་ཅད་འབྱུང་བའི་གཞི་ཡིན་པའི་ཕྱིར་
ན། ཨ་ཐུང་གི་བརྡར་བཏགས་པ་ཡིན་ཏེ། ཨ་ཐུང་དེ་ནི་ཡི་གེ་ཐམས་ཅད་ཀྱི་གཞི་ཡིན་པར་
འཇིག་རྟེན་དུ་གྲགས་པའི་ཕྱིར་རོ། །དེ་ཉིད་རྡོ་རྗེ་གསུམ་གྱི་དེ་ཁོ་ན་ཉིད་ཀྱི་ངོ་བོར་གནས་
པའི་ཕྱིར། སྟེང་དུ་ཟླ་ཕྱེད་ཐིག་ལེ་ནཱ་ད་རྣམས་ཀྱིས་མཚོན་པའི་བརྡར་བྱས་སོ། །སྙིང་ག་ཆོས་
ཀྱི་འཁོར་ལོ་ལ་ནི། ཕུང་པོ་ལྔ་དང་འབྱུང་བ་བཞིའི་རླུང་རྒྱུའོ་ཞེས་མཚོན་པས། བྲུཾ་ལ་སོགས་
པའི་ཡི་གེ་དགུ་འགོད་པ་སྟེ། མདུན་གྱི་རྩ་འདབ་ལ་གཟུགས་ཕུང་གི་རླུང་བྲུཾ་གཡས་ཀྱི་ལ་
ཚོར་བའི་ཨཾ། རྒྱབ་ཀྱི་ལ་འདུ་ཤེས་ཀྱི་ཛྲིཾ།གཡོན་གྱི་ལ་འདུ་བྱེད་ཀྱི་ཁཾ། དབུས་ཀྱི་ལྟེ་བ་ལ་
རྣམ་ཤེས་ཀྱི་ཕུང་པོའི་རླུང་ཧཱུཾ་གི་བརྡས་བསྟན་ནོ། །དེ་དག་ཀྱང་རིམ་པས་ས་ཆུ་མེ་རླུང་ནམ་
མཁའི་ཁམས་ཀྱི་རླུང་ཡིན་ཏེ། འོན་ཀྱང་ཐབས་ཀྱི་ཆ་གཙོ་བོའོ། །ཤར་ལྷོར་ས་ཁམས་ཀྱི་
རླུང་ལཱཾ་ཡིག་དང༌། ལྷོ་ནུབ་ཏུ་ཆུ་ཁམས་ཀྱི་རླུང་མཱཾ་ཡིག་དང༌། ནུབ་བྱང་དུ་མེ་ཁམས་ཀྱི་རླུང་
བཱཾ་ཡིག་དང༌། བྱང་ཤར་དུ་རླུང་ཁམས་ཀྱི་རླུང་ཏཱཾ་ཡིག་རྣམས་ཀྱིས་མཚོན་པ་སྟེ། འདི་རྣམས་
ཤེས་རབ་ཀྱི་ཕྱོགས་གཙོ་བོར་གྱུར་པའོ། །འདི་ལའང་མཁའ་ཁམས་ཡོད་མོད་ཀྱི། དབུས་

ཀྱི་ལྟེ་བར་སྔ་མ་དང་རོ་མཉམ་དུ་འདྲེས་པའི་དབང་དུ་བྱས་ནས་ལོགས་སུ་མ་སྨོས་སོ། །དཔེ་
འགའ་ཞིག་ལས་བྲུཾ་སོགས་ཀྱི་དོད་དུ་ཨོཾ་ཏྲཱཾ་ཧྲཱིཿཨཱཿ སོགས་བྱས་པའང་ཡོད་དེ། དངོས་པོའི་
གནས་ཐབས་ལ་ཡིག་གཟུགས་སུ་གྲུབ་པ་མ་ཡིན་པས། རིགས་ལྔའི་ས་བོན་གང་སྒོམ་ཀྱང་
འགལ་བ་མེད་དོ། །དཔྱིད་ཐིག་ཏུ་བཤད་པ་དང་ཡི་གེའི་འགོད་ཚུལ་ཅུང་ཟད་མི་མཐུན་ཡང༌། 
དེ་རྡོ་རྗེ་མཁའ་འགྲོ་དང་ཁ་སྦྱོར་ལས་བཤད་ཅིང༌། འདི་དགྱེས་པ་རྡོ་རྗེའི་ལུགས་ཡིན་ཞེས། 
བླ་མ་གོང་མ་རྣམས་གསུངས་ལ། འོན་ཀྱང་རང་ལུགས་ལ་མཚོན་དོན་ནི་གཅིག་པས་འདི་
དག་རྣམ་གྲངས་ཐ་དད་པར་གསུངས་པར་མངོན་ནོ། །མགྲིན་པ་ལོངས་སྤྱོད་ཀྱི་འཁོར་ལོ་ལ། 
ལྟེ་བར་ཨོཾ་ནི་ཡི་གེ་ཀུན་གྱི་མགོ་འདྲེན་པས་ན། ངག་གི་བརྗོད་པ་མངོན་འགྱུར་ཐམས་ཅད་
འབྱུང་བའི་ནུས་པ་མཚོན་པ་དང༌། རོ་རྣམས་མྱང་བའི་ནུས་པས་ཕུང་ཁམས་སྐྱེ་མཆེད་ཐམས་
ཅད་བརྟས་པར་བྱང་བ་ནི། ཨོཾ་ཡིག་མཆོད་སྔགས་ཡིན་པའི་དོན་དང༌། རིགས་སྔགས་མཐའ་
དག་འགྲུབ་པའི་གཞི་ཡིན་པ་ནི། ཨོཾ་ཡིག་ལ་བསྔགས་ཏེ་སྔགས་ཀྱི་མཆོག་སྔགས་ཐམས་ཅད་
ཀྱི་མགོ་འདྲེན་པར་བྱེད་པའི་དོན་གྱིས་སོ། ཨ་ཨི་ཨུ་ཨེ་ནི་དབྱངས་ཐུང་ངུ་ཏེ། མགྲིན་པའི་
ནང་སྐོར་ཀྱི་ཡི་གེ་བཞི་དང༌། བཞི་པོ་དེ་རྣམས་ཉིད་ཀྱི་རྣམ་འགྱུར་ལས་བྱུང་བ། དབྱངས་བཅུ་
གཉིས་མ་ནིང་བཞི་སྤངས་པ་ནི། ཕྱི་སྐོར་ལ་འགོད་པར་བྱ་བ་ཡིན་ཏེ། །མགྲིན་པའི་རྩ་འཁོར་
ན་ཡི་གེ་རྣམས་ཀྱི་བྱ་བ་བྱེད་པའི་རླུང་གནས་པ་མཚོན་པའི་ཕྱིར། །དབྱིངས་རྣམས་གཙོ་བོར་
བཀོད་པ་ཡིན་ནོ། །སྤྱི་བོ་བདེ་བ་ཆེན་པོའི་འཁོར་ལོ་ལ་ནི། ཧཾ་ཡིག་སྟེ་ཇི་སྲིད་དུ་ལུས་གནས་
ཀྱི་བར་དུ། བྱང་ཆུབ་ཀྱི་སེམས་མི་སྙེམ་ཞིང་རྟག་ཏུ་ལུས་ལ་གནས་པའི་མཚན་ཉིད་ཅན། ཧ་
ཡིག་གི་སྒྲ་དང་བཅས་ཏེ་གནས་པའམ། ཡང་ནམ་མཁའི་ཁམས་བདེ་བའི་མཚན་ཉིད་ཅན་
ཡང་ཡིན་ལ་དྲོད་དང་ལྡན་པ་མཚོན་པའི་ཕྱིར་ཡང་ཧ་ཡིག་དང༌། ཡང་ན་ཨ་ན་ཧ་ཏ་མི་ཤིགས་
པའི་དོན་ཡིན་ཏེ། གོང་དུ་བཤད་པ་ལྟར་མི་སྙེམ་པའི་དོན་དང༌། དེའི་མིང་གི་དབུས་ཀྱི་ཡི་

གེ་མཚོན་པའི་ཕྱིར། ཧ་ཡིག་ཏུ་འཆད་དོ། །ཟླ་ཕྱེད་སོགས་གསུམ་གྱི་མཚོན་དོན་ནི་སྔར་དང་
འདྲའོ། །འདབ་མ་ལ་དབྱངས་ཚར་གཉིས་འགོད་པ་ནི། ཁམས་དཀར་པོ་གནས་པ་ཉིད་ལས་
འཕོ་བ་སོ་གཉིས་གྱི་ཐིག་ལེ་མཚོན་པ་དང༌། དབྱངས་བཅུ་དྲུག་དང་གསལ་བྱེད་བཅུ་དྲུག་
འགོད་པ་ལྟར་ན། ཁམས་འཕོ་བ་བཅུ་དྲུག་གི་རྒྱུ་ཐིག་ལེ་རེ་རེ་ལའང༌། ཐབས་དང་ཤེས་རབ་
ཀྱི་ཆ་གཉིས་གཉིས་ཡོད་པ་མཚོན་ནོ། །ལྟེ་བའི་འོག་སོར་བཞིའི་གནས་སུ་ཚངས་པའི་མེ་
ཞེས་བྱ་བ་གང་ལས་དྲོད་དང༌། ཆགས་པའི་རྟོག་པ་མངོན་འགྱུར་དུ་སྐྱེད་པར་བྱེད་པའི་མཐུ་
ཅན། སྲུང་བ་ཏེ་དབུ་མའི་མས་སྣ་འགག་པར་བྱེད་པའི་ཡི་གེ་ནི་ཀྵ་ཡིག་གོ །དེ་ཡང་ལམ་
དུ་བྱས་ན་འཆི་བ་ལ་སོགས་པ་བསྲུང་བར་བྱེད་ལ། ལམ་དུ་མ་བྱས་ན། ན་བ་དང་རྒས་པ་
དང་འཆི་བ་སྟེར་བའི་ཕྱིར། སྲིན་པོའི་ཡི་གེ་ཞེས་བྱ་སྟེ། རཀྵའི་སྒྲ་བསྲུང་བ་དང་སྲིན་པོའི་སྒྲ་
གཉིས་ཀ་ལ་འཇུག་པས་སོ། །
མཐར་ཟད་ཀྱི་ཡི་གེ་ཀྵ་ནི་ཡི་གེའི་ནང་ནས་ཆེས་རྩུབ་ཅིང་དྲག་པོ་ཡིན་ཏེ་ཟད་མཐའ་
ཡིན་པའི་ཕྱིར་དང༌། ཚངས་པའི་མེ་ཡང་ཁམས་རྣམས་ཀྱི་ནང་ནས་ཆེས་དྲག་པོ་ཡིན་པའི་
ཕྱིར་དཔེ་དོན་སྦྱོར་ལ། ཀ་ཡིག་ས་ཁམས་དང་ཥ་ཡིག་མེ་ཁམས་མཚོན་པས། འདི་ནི་ས་མེ་
གཉིས་ཤས་ཆེར་འདུས་པའི་ཐིག་ལེའོ། །དེ་ལྟར་ན་ཡི་གེའི་དཀྱིལ་འཁོར་དུ་གང་བཤད་པ་
ཐམས་ཅད་ནི། གནས་རྩ་དང་ཡོ་བྱད་ཁམས་ཀྱི་ཁྱད་པར་ལ་བརྟེན་ནས། སྒྲ་གཟུགས་སྣ་
ཚོགས་སུ་འགྱུར་བའི་རླུང་རྣམས་ཉིད་ཡིན་ཏེ། ཡི་གེ་ཞེས་བྱ་བ་ངོ་བོ་གཞན་དུ་མི་བསམ་མོ། །
ཟླ་བ་དང་ཞེས་སོགས་ལ་ཟླ་བའི་སྒོ་འོག་ཏེ་རྩ་རྐྱང་མ་ལ་ལྟེ་བའི་ཐད་དུ་ཁུ་བ་འཕེན་སྡོམ་
གྱི་སྒོ་ཡོད་པ་ནི། ཁམས་དང་རླུང་འོང་བའི་ལམ་དང༌། ཉི་མའི་སྒོ་རྩ་རོ་མ་ལ་བརྟེན་པའི་
ཁའམ་བུ་ག་སྟེང་གི་མགྲིན་པར་གནས་པ་ནི། གཏུམ་མོ་མེ་དང་རླུང་འགྲོ་བའི་སྒོ་ཏེ། ཐུགས་
ཀྱི་སྒོ་གཉིས་སུ་གྲགས་པ་དེ་ཡིན་ལ། སྤྱིར་དབུ་མའི་ཡས་སྣ་དང་མས་སྣའི་སྒོ་དང་སྙིང་གའི་

སྟེང་དང་ལྟེ་བའི་འོག་གི་སྒོ་ཡང༌། ཟླ་བ་ཉི་མ་དང་ཐུགས་ཀྱི་སྒོ་ཡང་ཡིན་ནོ། །དེ་བཞི་གནས་
ཐབས་ཀྱི་དབང་དུ་བྱས་ལ། ལམ་སྒོམ་པའི་ཚེ་གནད་འབྱེད་པའི་སྒོ་མཛོད་བུ་ནི་གཏུམ་མོ་
འགྲོ་བ་དང༌། གསེར་གྱི་སྒོ་ཏེ་སྤྱི་གཙུག་ཚངས་པའི་བུ་ག་ནི། བྱང་ཆུབ་ཀྱི་སེམས་འོང་པའི་
སྒོའོ། །སྐབས་འདི་དག་ཏུ་རྩ་གསུམ་འཁོར་ལོ་བཞི་སྐུའི་སྒོ་དགུ། གསུང་གི་སྒོ་བཞི། ཐུགས་
ཀྱི་སྒོ་གཉིས། ཡི་གེ་དང་ཐིག་ལེའི་རྣམ་བཞག་ཞིབ་མོར་ཤེས་པ་གལ་ཆེ་མོད་ཀྱི། དཔལ་
དཔྱིད་ཀྱི་ཐིག་ལེའི་འགྲེལ་པར་བཤད་པའི་འདིར་མི་སྤྲོའོ། །གཉིས་པ་དེ་དང་འབྲེལ་བའི་
ཆོས་རྣམས་ཞིབ་མོར་བཤད་པ་ནི། སྦྱོར་བ་བཞི་ནི་ཞེས་པ་ནས། སྐྱེ་ཞིང་གནས་ལ་འཇིག་
པའོ། །ཞེས་པའི་བར་ཏེ། དེ་ལ་སྡོམ་ནི། སྦྱོར་བཞི་རྒྱུ་བའི་ཚུལ་བཞི་དང༌། །ཏིང་འཛིན་
གསུམ་དང་ལས་གསུམ་དང༌། །ཡན་ལག་བདེན་པ་སྡེ་པ་དང༌། །དབྱེ་བ་སྐད་ཅིག་དགའ་
བ་འབྲས། །མཆོག་གནས་དེ་ཉིད་རྣམ་པ་བཞི། །འཁོར་གསུམ་ཤེས་རབ་གཉིས་དང་ནི། །
དབུག་དབྱུང་གཉིས་དང་སྐུ་གསུམ་དང༌། །ཕུང་པོ་ལྔ་དང་ཡེ་ཤེས་ལྔ། །ལྷ་མོ་བཞི་དང་དབང་
པོ་དྲུག །འཁོར་ལོ་བཞི་ལ་ཐུན་བཞིའི་རླུང༌། །ས་བཅུ་ཡུལ་ནི་ཉེར་བཞི་དང༌། །ཀུན་སྤྱོད་
བདུན་ཅུ་རྩ་གཉིས་སོ། །ཤེས་རབ་དབུགས་དབྱུང་གཉིས་ཚན་གཉིས། །ཏིང་འཛིན་ལས་དང་
དཀྱིལ་འཁོར་དང༌། །སྐུ་ཏེ་གསུམ་ཚན་བཞི་ཡིན་ལ། །རླུང་དང་རྒྱུ་བ་སྙེན་སྒྲུབ་སོགས། །སྡེ་
ཚན་བཅུ་དང་ལྷ་མོ་དང༌། །ཐུན་ཏེ་བཞི་ཚན་བཅུ་བཞིའོ། །ཕུང་པོ་ཡེ་ཤེས་ལྔ་ཚན་གཉིས། །
དྲུག་དང་བཅུ་དང་ཉེར་བཞི་དང༌། བདུན་ཅུ་གཉིས་ལ་རེ་རེའོ། །ཞེས་པ་བློ་ལ་བཞག་ནས། 
སྦྱོར་བ་བཞི་དང༌། དཀྱིལ་འཁོར་གྱི་རླུང་རྒྱུ་བའི་ཚུལ་བཞི་དང༌། ཏིང་འཛིན་གསུམ་དང༌། 
ལས་གསུམ་དང༌། སྙེན་སྒྲུབ་ཡན་ལག་བཞི་དང༌། བདེན་པ་བཞི་དང༌། སྡེ་པ་བཞི་དང༌། དབྱེ་
བ་བཞི་དང༌། སྐད་ཅིག་མ་བཞི་དང༌། དགའ་བ་བཞི་དང༌། འབྲས་བུ་བཞི་དང༌། མཆོག་བཞི་
དང༌། གནས་བཞི་དང༌། དེ་ཁོ་ན་ཉིད་བཞི་དང༌། དཀྱིལ་འཁོར་གསུམ་དང༌། ཤེས་རབ་

གཉིས་དང༌། དབུགས་དབྱུང་གཉིས་དང༌། སྐུ་གསུམ་དང༌། ཕུང་པོ་ལྔ་དང༌། ཡེ་ཤེས་ལྔ་དང༌། 
ལྷ་མོ་བཞི་དང༌། དབང་པོ་དྲུག་དང༌། འཁོར་ལོ་བཞི་ལ་ཐུན་བཞིར་རྒྱུ་བའི་རླུང་དང༌། ས་བཅུ་
གཉིས་དང༌། ཡུལ་ཉི་ཤུ་རྩ་བཞི་དང༌། ཀུན་སྤྱོད་བདུན་ཅུ་རྩ་གཉིས་ཏེ། སྡེ་ཚན་ཉི་ཤུ་རྩ་དྲུག་
གམ་ཤེས་རབ་དང་དབུགས་དབྱུང་གཅིག་ཏུ་སྡོམས་ན་ཉི་ཤུ་རྩ་ལྔ་གསུངས་པ་ལས། ཤེས་
རབ་དབུགས་དབྱུངས་ལ་གཉིས་གཉིས་ཏེ་གཉིས་ཚན་གཉིས་དང༌། ཏིང་ངེ་འཛིན་གསུམ་
དང༌། ལས་གསུམ་དང༌། སྐུ་གསུམ་ཏེ་སུམ་ཚན་བཞི་དང༌། སྦྱོར་བ་དང༌། དཀྱིལ་འཁོར་གྱི་
རླུང་རྒྱུ་ཚུལ་དང༌། ཡན་ལག་དང༌། དེ་བཞིན་དུ། བདེན་པ། སྡེ་པ། དབྱེ་བ། སྐད་ཅིག དགའ་
བ། འབྲས་བུ། མཆོག་གནས། དེ་ཁོ་ན་ཉིད། ལྷ་མོ་ཐུན་ཚོད་ཀྱི་རླུང་ཏེ་བཞི་ཚན་བཅུ་བཞི་
དང༌། ཕུང་པོ་དང༌། ཡེ་ཤེས་ཏེ་ལྔ་ཚན་གཉིས་དང༌། དྲུག་ཚན། བཅུ་ཚན། ཉེར་བཞི་ཚན། 
བདུན་ཅུ་རྩ་གཉིས་ཚན་རྣམས་སྡེ་ཚན་རེ་རེའོ། །དེ་ལ་ཐབས་དང་ཤེས་རབ་གཉིས་ཀྱི་དབྱེ་
བས་གཉིས་ཚན་དང་རྩ་གསུམ་མམ། རྡུལ་མིན་སྙིང་སྟོབས་གསུམ་གྱི་དབྱེ་བའི་གསུམ་ཚན་
དང༌། འཁོར་ལོ་བཞིའམ་སྐུ་བཞིའི་དབྱེ་བས་བཞི་ཚན་དང༌། ཡེ་ཤེས་ལྔའམ་འབྱུང་བ་ལྔའི་
དབྱེ་བའི་ལྔ་ཚན་དང༌། ཁམས་དྲུག་གི་དབྱེ་བས་དྲུག་ཚན་དང་དེ་ཉིད་ཉིས་འགྱུར་རམ། ཕར་
ཕྱིན་བཅུའི་དབྱེ་བའི་བཅུ་ཚན་དང༌། བརྒྱད་ལ་སྐུ་གསུང་ཐུགས་ཀྱི་དབྱེ་བས་ཉེར་བཞི་དང༌། 
དེ་ལའང་སྐུ་གསུམ་གྱི་དབྱེ་བས་བདུན་ཅུ་རྩ་གཉིས་སོ། །
རྒྱས་བཤད་ཀྱི་སྐབས་འདིར་ནི་དེ་ཙམ་ཡིན་མོད་ཀྱི། ཉིས་ཚན་གྱི་སྐབས་ཡི་གེ་གཉིས། 
དབྱངས་གསལ་གཉིས། གཡས་གཡོན་གཉིས། ཟླ་ཉི་གཉིས། སྟེང་འོག་གཉིས། སྒོ་གཉིས། 
འགྲོ་འོང་གཉིས་ཏེ་གཉིས་ཚན་བདུན་དང༌། ཡི་གེ་ཕྱག་རྒྱ་འཁོར་ལོ་སྟེ་བཞི་ཚན་གསུམ་
ཡང་གོང་དུ་བཤད་པས། སྤྱིར་གཞུང་འདི་ནས། གཉིས་ཚན་གྱི་སྐབས་སུ་དགུ་དང༌། བཞི་
ཚན་གྱི་སྐབས་སུ་བཅུ་དྲུག་ཡོད་དོ། །སྡེ་ཚན་དེ་རྣམས་དོན་གྱི་རིགས་ཇི་ལྟར་མཐུན་མཐུན་

དུ་འཁྲུགས་སྡེབས་ཏེ་བཤད་ན། མི་འཛིངས་ཤིང་གོ་བདེ་བའི་ཕྱིར་དེ་ལྟར་བརྗོད་པར་བྱའོ། །
དེ་ལ་གནས་ལུགས་དེ་ཁོ་ན་ཉིད་ཀྱི་རང་བཞིན་དང༌། གཞི་ལམ་འབྲས་བུ་ཆོས་སོ་སོར་དབྱེ་
བའོ། །དང་པོ་ལ་བདེན་པ་གཉིས་ཀྱི་རང་བཞིན་དང༌། གནས་ལུགས་འཁོར་འདས་དབྱེར་
མེད་ཀྱི་དཀྱིལ་འཁོར་དུ་བསྟན་པའོ། །དང་པོ་ནི་གཉིས་ཚན་གཉིས་ཏེ། དེ་ཡང་ཤེས་རབ་
གཉིས་ནི་དམིགས་པ་དང་བཅས་པ་དང༌། དམིགས་པ་མེད་པའོ། །དམིགས་པ་དང་བཅས་
པ་ནི་དེ་བཞིན་གཤེགས་པའི་དབུགས་དབྱུང་བ་དེ་འཁོར་བའོ། །དམིགས་པ་མེད་པ་ནི་རྡོ་རྗེ་
འཆང་གི་དབུགས་དབྱུང་བ་སྟེ་མྱ་ངན་ལས་འདས་པའོ། །ཞེས་སོ། །གཞུང་འདིའི་རྣམ་གྲངས་
ཀྱི་དོན་ནི། གཞིའི་དུས་སུ་སེམས་དང་ལུས་གཉིས་ལས། །སེམས་ཀྱི་བདེ་བ་དང་གསལ་བའི་
ཆ་ནི། དམིགས་བཅས་དེ་བཞིན་གཤེགས་པའི་དབུགས་དབྱུང་ཏེ། བདེ་བའི་རང་བཞིན་མ་
ཤེས་པས་སྲེད་པ་སྐྱེ་ཏེ་འཁོར་བའི་རྒྱུ་དང༌། གསལ་བ་ལ་འཁྲུལ་པ་ལས། འབྲས་བུ་འཁོར་
བའི་སྣང་བ་ཉིད་འཆར་བའི་འཁོར་བ་ཞེས་བརྗོད། སེམས་གཟུང་འཛིན་གཉིས་སྟོང་གི་ཆ་
ནི། རྡོ་རྗེ་འཆང་གི་དབུགས་དབྱུང་བ་སྟེ། དབྱིངས་ཀྱི་ཕྱོགས་འཛིན་པ་དང༌། བདེ་གསལ་
དེ་རྣམས་ཀྱི་རོ་མཉམ་པའི་ལྡོག་ཆ་བསྟན་པས། ཁྱབ་བྱེད་ཀྱི་ཚུལ་ལ་ཞུགས་པའི་ཕྱིར། དེ་
བཞིན་གཤེགས་པ་རྣམས་ལ་རྡོ་རྗེ་འཆང་ཆེན་པོས་ཁྱབ་པའི་ཚུལ་དང་མཚུངས་ཤིང༌། གནས་
ལུགས་གཟུང་འཛིན་དང་བྲལ་བ་དེ་ཉིད་ལ་ལམ་བསྒོམས་པས། །མྱ་ངན་ལས་འདས་པ་
མངོན་སུམ་དུ་བྱེད་པའི་ཕྱིར། དེ་ལ་མྱང་འདས་ཞེས་བྱའོ། །འཁོར་བ་ལུས་ཀྱི་ཆ་ནས། བདུད་
རྩི་ལྔའི་དྭངས་མ་ནི་བདེ་བའི་བརྟེན་ཡིན་པས། རྡོ་རྗེ་འཆང་གི་དབུགས་དབྱུང་དང༌། ཁམས་
ཉེར་བཞི་སོགས་ནི་རྣམ་འགྱུར་སྣ་ཚོགས་པས་ལུས་བསྐྱེད་པའི་ཕྱིར། དེ་བཞིན་གཤེགས་
པའི་དབུགས་དབྱུང་ངོ༌། །ལམ་དང་སྦྱར་བ་ལ། བདེ་གཤེགས་དབུགས་འབྱིན་གསུངས་པ་ནི། །
དག་པའི་ལུས་ནི་སྐྱོན་མེད་པ། ཞེས་ཀུན་སྤྱོད་སོགས་ལས་གསུངས་པ་ལྟར་ཏེ། རྫོགས་རིམ་

རྣམ་པ་དང་བཅས་པ་རྣམས་ནི། བདེ་གཤེགས་དབུགས་འབྱིན་དང༌། དེ་རྣམས་ལ་ཁྱབ་པ་
བདེ་སྟོང་དབྱེར་མེད་ཀྱི་ལམ་རྣམ་མེད་ཀྱི་ཆ་ནི་རྡོ་རྗེ་འཆང་གི་དབུགས་དབྱུང་ངོ༌། །འབྲས་བུ་
ལ་སྦྱར་ན་སྐུ་རྣམ་པ་ཐམས་ཅད་པ་ནི་བདེ་གཤེགས་དབུགས་དབྱུང་དང༌། ཐུགས་ལྷན་ཅིག་
སྐྱེས་པ་ནི། རྡོ་རྗེ་འཆང་གི་དབུགས་དབྱུང་དུ་འཇོག་པར་ཤེས་པར་བྱ་ལ། གཞི་ལམ་འབྲས་
བུ་འབྲེལ་བ་ནི། ཨེ་ཡིག་གི་འཁོར་ལོ་གཉིས་ལས། གཞི་ལམ་འབྲས་བུའི་རྡོ་རྗེ་འཆང་གི་
དབུགས་དབྱུང་འཆར་བ་དང༌། བཾ་ཡིག་གི་འཁོར་ལོ་གཉིས་ལས་གཞི་ལམ་འབྲས་བུའི་བདེ་
གཤེགས་དབུགས་དབྱུང་རྣམས་འཆར་རོ། །ཞེས་རྒྱུ་མཚན་དང་བཅས་པ་ཞིབ་མོར་ངེས་པར་
བྱའོ། །དེ་རྣམས་ལས་གཞུང་འདིའི་དོན། དངོས་སམ་གཙོ་བོ་ནི་འདི་ཡིན་ཏེ། འདིར་ཤེས་
རབ་ཅེས་བྱ་བ། རྟོགས་བྱའི་ཡུལ་ཆོས་ཉིད་ལ་བཞག་པ་དང༌། རྟོག་བྱེད་ཀྱི་ཤེས་པ་ལམ་
བདེན་ལ་བཞག་པ་གཉིས་ལས། འདིར་དང་པོ་སྟེ། དེས་ན་ཆོས་ཉིད་ལ་ངོ་བོའི་སྒོ་ནས་རྣམ་
པར་དབྱེ་བ་ནི་མེད་ཀྱང་མཚན་ཉིད་ནི་རྣམ་པ་གཉིས་ཏེ། དམིགས་པ་དང་བཅས་པ་རྣམ་པ་
ཐམས་ཅད་པར་གདོད་མ་ནས་ཤར་བའི་ཡེ་ཤེས་དང༌། དམིགས་པ་མེད་པ་རང་བཞིན་འགྱུར་
མེད་བདེ་བ་ཆེན་པོ་ལ་གཟུང་འཛིན་གྱི་སྣང་བས་མ་གོས་པའི་རང་རིགས་ཏེ། དེ་གཉིས་ཟུང་
དུ་འཇུག་པ་ནི་ཆོས་ཉིད་དོ། །དེ་ལྟར་ཤེས་རབ་གཉིས་པོ་དེ་ནི། གང་དུ་དབུགས་འབྱིན་པའི་
གནས་ཡིན་ལ། དེར་དབུགས་འབྱིན་པའི་ཚུལ་ནི་རྣམ་པ་གཉིས་ཏེ། གདོད་མ་ནས་རྣམ་པ་
ཐམས་ཅད་པའི་ཡེ་ཤེས་ཡིན་ཡང༌། ལས་དང་ཉོན་མོངས་པ་དང༌། སྡུག་བསྔལ་གྱི་རྣམ་པ་
མཐའ་ཡས་པས་ཡོངས་སུ་གཡོགས་པ་དེ་ལམ་དམིགས་བཅས་ལྷ་སྐུ་དང་རྩ་དང་རླུང་དང༌། 
ཐིག་ལེ་ལ་སོགས་པ་དང༌། དད་པ་དང༌། ངེས་པར་འབྱུང་བ་དང༌། སྙིང་རྗེ་དང༌། མཆོད་པ་
དང་བསྔོ་བ་ལ་སོགས་པ། ཐབས་སྣ་ཚོགས་བསྟན་པས། མ་དག་པའི་སྣང་བ་ཐམས་ཅད་པ་
དེ་དག་ནས། གཞི་གདོད་མའི་གནས་ལུགས་དག་པའི་སྣང་བ་ཐམས་ཅད་པ་མངོན་དུ་གྱུར་

པ་དེ་ནི། དེ་བཞིན་གཤེགས་པའི་དཀྱིལ་འཁོར་གྱི་འཁོར་ལོར་དབུགས་དབྱུང་བ་ཞེས་བྱ་སྟེ། 
རྣམ་པ་ཐམས་ཅད་པ་དེ་ཡང་འཁོར་བའི་གནས་ཚུལ་དང་ཆོས་ཉིད་ཡིན་པས། འཁོར་བའི་
མིང་གིས་བཏགས་པའམ། དོན་དམ་པའི་འཁོར་བའོ། །དམིགས་པ་མེད་པའི་ལམ་སྟོང་པའི་
ཕྱོགས་དང་བདེ་བའི་ཕྱོགས་རོ་གཅིག་ཏུ་གོམ་པ་ལས་གནས་ལུགས་རང་རིགས་བདེ་ཆེན་
གཟུང་འཛིན་གཉིས་བྲལ་དེ་ལ་སྒྲིབ་བྱེད་ཀྱི་དྲི་མ་ནི་མཚན་ཉིད་འདི་དག་ཚང་བ་དེ་དངོས་པོ་
ལ་མཚན་མར་འཛིན་པ་དང༌། བདག་དང་བདག་གིར་འཛིན་པ་དང༌། རྣམ་པ་མི་གསལ་བའི་
མ་རིག་པ་དང༌། རང་བཞིན་བདེ་བ་ལ་བློ་འཁྲུལ་པར་ཞུགས་པའི་འགྱུར་བདེ་བག་ཆགས་
དང་བཅས་པ་དེ་འགག་པ་ལས། རང་བཞིན་རང་རིག་དེ་མངོན་དུ་གྱུར་པ་ནི། རྡོ་རྗེ་འཆང་
བདེ་བ་ཆེན་པོར་དབུགས་དབྱུང་བ་སྟེ། མྱ་ངན་ལས་འདས་པའི་ཆོས་ཉིད་དེ། འདིར་རྩོད་པ་
གཉིས་འབྱུང་བར་འགྱུར་ཏེ། ཇི་སྐད་དུ། ཆོས་ཉིད་ཀྱི་རབ་ཏུ་ཕྱེ་བ་ནི་ཐེག་པ་གསུམ་གྱི་མྱ་
ངན་ལས་འདས་པའོ། །ཞེས་གསུངས་པས། ཆོས་ཉིད་ཉིད་མྱང་འདས་མ་ཡིན་ནམ། མྱང་
འདས་ཆོས་ཅན་དང་རང་རིག་བདེ་ཆེན་ཆོས་ཉིད་དུ་ཇི་ལྟར་འཐད་མཉམ་པ་ནི་རྩོད་པ་དང་
པོའོ། །དམིགས་པ་མེད་པ་ནི་རང་བཞིན་གྱི་མྱང་འདས་ཡིན་ཡང༌། དམིགས་བཅས་དཀྱིལ་
འཁོར་གྱི་འཁོར་ལོ་འཆར་བ་དེ་ནི། གློ་བུར་རྣམ་དག་ཁོ་ན་ལས་ཡིན་པས། སེམས་ཅན་
རྣམས་ལ་མེད་པའི་ཕྱིར། དེ་གཉིས་ངོ་བོ་གཅིག་པར་ཡང་མི་འཐད་ཅིང༌། དཀྱིལ་འཁོར་དེ་
འདྲ་འབྲས་བུ་མཐར་ཐུག་གི་སྐབས་ཡིན་པས། འཁོར་བ་ཇི་ལྟར་འགྱུར། འདི་འཁོར་འདས་
གཉིས་སུ་བཅད་པའི་མྱང་འདས་ཀྱི་ཟླས་དྲངས་པའི་འཁོར་བ་དེ་ཡིན་པས། འཁོར་བ་དངོས་
སམ་ཀུན་རྫོབ་ཀྱི་ཆ་ལས་འོས་མེད་པའི་སོ་སྙམ་པའོ། །དང་པོའི་ལན་ནི། གང་མྱ་ངན་ལས་
འདས་པའི་ཆོས་སུ་གཏོགས་ཚད་ལ། ཆོས་ཉིད་ཀྱིས་ཁྱབ་མཐའ་འཛིན་པ་ནི་མ་ཡིན་ཏེ། དྲི་
མ་གསར་དུ་སྤངས་པ་ལ་སོགས་པ་དང༌། མ་ཐོབ་པ་གསར་དུ་ཐོབ་པར་སྣང་བ་དེ་ཐམས་

ཅད་དང༌། གདུལ་བྱ་གཞན་སྣང་གིས་བསྡུས་པ་རྒྱུ་དང་བཅས་པ་རྣམས་ནི། །ཀུན་རྫོབ་སྒྱུ་མ་
ལྟ་བུ་ཙམ་ཡིན་པའི་ཕྱིར་དང༌། ཆོས་ཉིད་ཀྱི་གནས་ལུགས་མ་ཡིན་པའི་ཕྱིར་རོ། །ཡང་གློ་བུར་
གྱི་འཁྲུལ་པ་གནས་ལུགས་ལ་ཡོད་མ་མྱོང་བས། དེ་སྤངས་པར་སྣང་བ་ཡང་ཅིའི་ཕྱིར་འཁྲུལ་
པ་མ་ཡིན། དེས་ན་སྐབས་འདིར་ཆོས་ཅན་དུ་འགྱུར་བའི་མྱ་ངན་ལས་འདས་པ་ནི། དེ་རྣམས་
ཡིན་ལ་དེ་དག་ཀྱང་གཟུང་འཛིན་གདོད་མ་ནས་ཡོད་མ་མྱོང་བའི་རྒྱུ་མཚན་གྱིས་འཁྲུལ་པ་དེ་
སངས་པ་ཡིན་པའི་ཕྱིར། གནས་ལུགས་དེ་དང་གསར་ཐོབ་ཀྱི་མྱ་ངན་ལས་འདས་པ་དེ་ཡང༌། 
རྒྱུ་མཚན་གྱི་སྒོ་ནས་འབྲེལ་ཞིང༌། དེ་ཡང་དེའི་རྗེས་སུ་འགྲོ་ལྡོག་བྱེད་པའི་ཕྱིར་ཆོས་ཅན་དང་
ཆོས་ཉིད་དུ་བཞག་གོ །ཆོས་ཉིད་ཀྱི་རབ་ཏུ་ཕྱེ་བ་མྱ་ངན་ལས་འདས་པར་བཞག་པ་ཡང༌། 
དོན་འདི་ཉིད་ཡིན་པས། ལུང་དེའི་དོན་ཡང་ལེགས་པར་བཤད་པ་ཡིན་ཏེ། རང་བཞིན་གྱི་
མྱ་ངན་ལས་འདས་པ་ནི་ཆོས་ཉིད་དངོས་ཡིན་ལ། གློ་བུར་དྲི་བྲལ་གྱི་མྱང་འདས་ཀྱང༌། ཆོས་
ཉིད་ལ་རྒྱུ་མཚན་གྱི་སྒོ་ནས་འབྲེལ་བ་ཅན་དུ་འཇུག་པའི་ཕྱིར་རོ། གཉིས་པའི་ལན་ནི། རྣམ་
པ་ཐམས་ཅད་པའི་ཆ་དང༌། རང་རིག་བདེ་ཆེན་ཀྱི་ཆ་ནས། གཉིས་ཀ་ཡང་འཁོར་བ་དང་མྱ་
ངན་ལས་འདས་པ་གཉིས་ཀའི་ཆོས་ཉིད་ཡིན་པས། ངོ་བོ་ཐ་དད་དུ་འགྱུར་བའི་སྐྱོན་མེད་ལ། 
ལྡོག་ཆ་གཉིས་པོ་ནི་འཁོར་འདས་སོ་སོའི་ཆོས་ཉིད་དུ་འགྲོ་ཚུལ་སོ་སོ་ཡིན་མོད་ཀྱང༌། དེས་
ཆོས་ཉིད་ཐ་དད་དུ་མི་འགྱུར་ཏེ། ལྡོག་ཆ་ནི་བློས་བཏགས་པ་ཀུན་རྫོབ་དང་འབྲེལ་བའི་ཆ་
ཙམ་ཡིན་པའི་ཕྱིར་རོ། །དེས་ན་རྣམ་པ་ཐམས་ཅད་པ་འཁོར་འདས་གཉིས་ཀར་གྱི་ཆོས་ཉིད་
ཡིན་པ་ལ་ཉེ་རིང་མེད་ཀྱང༌། རྣམ་པ་ཐམས་ཅད་པའི་ལྡོག་ཆ་ནས་འཁོར་བའི་ཆོས་ཉིད་དུ་
སོང་བ་དང༌། རང་རིག་བདེ་ཆེན་འཁོར་འདས་ཐམས་ཅད་ཀྱི་ཆོས་ཉིད་ཡིན་ཡང་རང་རིག་
བདེ་བའི་ལྡོག་ཆ་ནས། གསར་དུ་མྱ་ངན་ལས་འདས་པའི་ཆོས་ཉིད་དུ་གཙོ་བོར་སོང་བ་ཡིན་
ནོ། དེའི་ཕྱིར་མྱ་ངན་ལས་འདས་པའོ་ཞེས་པ་མྱང་འདས་ཀྱི་ཆོས་ཉིད་ཡིན་པས། འཁོར་

བའོ་ཞེས་པ་ཡང་དེའི་ཆོས་ཉིད་དུ་གྲུབ་བོ། །ཡང་གོང་གི་དམིགས་བཅས་ངོས་འཛིན་པ་ན་
བདེ་གཤེགས་དབུགས་དབྱུང་དེའི་མཚན་ཉིད་དུ་འཆད་ཅིང༌། མཚན་གཞི་ཆོས་ཅན་ཕུང་པོ་
ལྔ་སོགས་སུ་བཤད་ནས། འཁོར་བ་དངོས་སུ་འདོད་པ་ནི་ཤིན་ཏུ་འཁྲུལ་བ་སྟེ། ཤེས་རབ་
གཉིས་མ་ཞེས་པའི་གཞུང་ཚིག་དང་དངོས་སུ་འགལ་བའི་ཕྱིར་རོ། །དེས་ན་དབུགས་དབྱུང་
བའི་དོན་ནི་སྡུག་བསྔལ་སངས་ཏེ་བདེ་བ་ལ་གནས་པ་ཏེ་ལམ་བསྒོམས་པའི་གཞིའི་གནས་
ལུགས་བདེ་བ་ལ་འཁོད་པའི་དོན་ནོ། །འོ་ན་མྱ་ངན་ལས་འདས་པ་དོན་དམ་དུ་ཡང་ནས་ཡང་
དུ་གསུངས་པ་མ་ཡིན་ནམ་སྙམ་ན་དེ་ནི་ངེས་པར་ཡིན་ཏེ། དེ་ཉིད་ཀྱིས་ན་མྱང་འདས་གོ་ཆོད་
པོ་ནི། རང་བཞིན་གྱི་མྱང་འདས་ཁོ་ནར་ངེས་ལ། གསར་དུ་མྱ་ངན་ལས་འདས་པ་ནི་འཁོར་
བའི་ཟླས་དྲངས་པའི་སྐབས་མྱང་འདས་དངོས་སུ་འཇོག་དགོས་པའང་ཡོད་མོད་ཀྱི་སྤྱི་ལྡོག་
ནས་རྗེས་སུ་མཐུན་པའི་མྱང་འདས་ཞེས་བྱའོ། །
གཉིས་པ་ནི། དེ་བཞིན་གཤེགས་པ་ལྔ་ནི། གཟུགས་དང་ཚོར་བ་དང་འདུ་ཤེས་དང་འདུ་
བྱེད་དང་རྣམ་པར་ཤེས་པའོ། །ཡེ་ཤེས་ལྔ་ནི། མེ་ལོང་ལྟ་བུ་དང༌། མཉམ་པ་ཉིད་དང༌། སོ་
སོར་རྟོག་པ་དང༌། བྱ་བ་གྲུབ་པ་དང༌། ཆོས་ཀྱི་དབྱིངས་རྣམ་པར་དག་པའོ། །ལྷ་མོ་བཞི་ནི། 
ས་དང་ཆུ་དང་མེ་དང་རླུང་ངོ༌། །བྱང་ཆུབ་སེམས་དཔའ་རྣམས་ནི་མིག་ལ་སོགས་པ་དབང་པོ་
དྲུག་གོ །ཞེས་ཏེ་གཟུགས་ཀྱི་ཕུང་པོའི་ཆོས་ཉིད་ནི། དོན་དམ་མཁའ་ཁྱབ་ཀྱི་རྣམ་པར་སྣང་
མཛད་དང༌། དེ་བཞིན་དུ་ཚོར་བའི་ནི། རིན་ཆེན་འབྱུང་ལྡན་དང༌། འདུ་ཤེས་ཀྱི་ནི་འོད་དཔག་
མེད་དང༌། འདུ་བྱེད་ཀྱི་ནི་དོན་ཡོད་གྲུབ་པ་དང༌། རྣམ་པར་ཤེས་པའི་ཕུང་པོའི་ཆོས་ཉིད་ནི། 
དོན་དམ་ཀུན་ཁྱབ་ཀྱི་མི་བསྐྱོད་པའོ། །ཞེས་པ་ནི་དོན་དམ་ཀུན་ཁྱབ་ཀྱི་དེ་བཞིན་གཤེགས་
པ་ལྔའོ། །
དེ་བཞིན་དུ་དོན་དམ་ཀུན་ཁྱབ་ཀྱི་ཡེ་ཤེས་ལྔ་ནི། ཤེས་བྱ་ཐམས་ཅད་ཀྱི་ཆོས་ཉིད་དུ་

ཞུགས་ཤིང་རང་གི་རིག་པ་ནི། མེ་ལོང་ལྟ་བུ་དང༌། ཆོས་ཐམས་ཅད་ཀྱི་ཆོས་ཉིད་དུ་སོང་
ཤིང༌། ཀུན་རྫོབ་ཤེས་བྱའི་རབ་དཔེ་མཐའ་ཡས་ཀྱང༌། ཆོས་ཉིད་དབྱེ་བ་མེད་པ་ནི། མཉམ་
པ་ཉིད་དེ། དེ་ཡང་མེ་ལོང་ལྟ་བུས་ནི། ཀུན་འགྲོ་དང༌། དུས་གསུམ་པ་དང༌། རྣམ་པ་ཐམས་
ཅད་པར་བསྟན་ལ། མཉམ་པ་ཉིད་ཀྱི་ནི་དུས་མེད་པ་དང༌། ཆ་མེད་དང༌། རང་བཞིན་མི་
འགྱུར་བར་བསྟན་ནོ། །སོ་སོར་རྟོག་པ་ནི། རང་བཞིན་རྣམ་པ་ཐམས་ཅད་པ་ཉིད་རྣམ་པ་
ཐམས་ཅད་པ་ཉིད་དུ་དང༌། མཉམ་པ་ཉིད་ཀྱང་མཉམ་ཉིད་ཀྱི་ངོ་བོ་ཤེས་པ་དེ་ཡིན་ལ། བྱ་
བ་གྲུབ་པ་ནི། ཤེས་བྱ་མཁའ་ཁྱབ་ལ་སྐབས་སུ་བབ་པའི་འཕྲིན་ལས་མ་འཛིངས་པ་ཉིད་
དང༌། འབད་རྩོལ་མེད་པ་ཉིད་དུ་འབྱུང་བའི་ནུས་མཐུའོ། །ཆོས་ཀྱི་དབྱིངས་ཤིན་ཏུ་རྣམ་
པར་དག་པའི་ཡེ་ཤེས་ནི། ཤེས་བྱ་ཐམས་ཅད་ལ་ཕྱོགས་ཆ་ཉེ་རིང་མེད་པར་ཁྱབ་པའི་རིག་
པ། གློ་བུར་གྱི་དྲི་མ་གང་གིས་ཀྱང་གདོད་མ་ནས་གོས་མ་མྱོང་བ་དེའོ། །འབྲས་བུའི་དུས་སུ་
ཀུན་གཞི་རྣམ་ཤེས་ལ་སོགས་པ་གནས་གྱུར་པའི། ཡེ་ཤེས་བཞི་ནི་ལམ་བདེན་ཀུན་རྫོབ་
པ་ཡིན་ལ། འདིར་བསྟན་ལྔ་ནི་ཆོས་ཉིད་དོན་གྱི་ཡེ་ཤེས་ཁོ་ནའོ། །དོན་དམ་པའི་ལྷ་མོ་བཞི་
ལ། ས་ཁམས་ཀྱི་ཆོས་ཉིད་ནི། དོན་དམ་ཀུན་ཁྱབ་ཀྱི་སངས་རྒྱས་སྤྱན་མ་དང༌། དེ་བཞིན་དུ་
ཆུ་ཡི་ནི་མཱ་མ་ཀཱི་དང༌། མེ་ཡི་ནི་གོས་དཀར་མོ་དང༌། རླུང་གི་ནི་སྒྲོལ་མའོ། །དེ་བཞིན་དུ་དོན་
དམ་ཀུན་ཁྱབ་ཀྱི་བྱང་ཆུབ་སེམས་དཔའ་ནི། དོན་དམ་པའི་མིག་ལ་སོགས་པ་དབང་པོ་དྲུག་
ཏེ། མིག་གི་སྐྱེ་མཆེད་ཀྱི་ཆོས་ཉིད་ནི་དོན་དམ་ཀུན་ཁྱབ་ཀྱི་སའི་སྙིང་པོའོ། །དེ་བཞིན་དུ་རྣ་
བའི་ནི་ཕྱག་ན་རྡོ་རྗེ་དང༌། སྣའི་ནི་ནམ་མཁའི་སྙིང་པོ་དང༌། ལྕེ་ཡི་ནི་འཇིག་རྟེན་དབང་ཕྱུག་
དང༌། ལུས་ཀྱི་ནི་སྒྲིབ་པ་རྣམ་སེལ་དང༌། ཡིད་ཀྱི་སྐྱེ་མཆེད་ཀྱི་ཆོས་ཉིད་ནི་དོན་དམ་ཀུན་ཁྱབ་
ཀྱི་ཀུན་ཏུ་བཟང་པོའོ། །སོགས་ཀྱི་སྒྲས་སྐྱེ་མཆེད་ཡུལ་དྲུག་ཀྱང་འཕངས་པས། གཟུགས་ཀྱི་
སྐྱེ་མཆེད་ཀྱི་ཆོས་ཉིད་ནི། ཀུན་ཁྱབ་ཀྱི་གཟུགས་རྡོ་རྗེ་མ་དང༌། སྒྲ་ཡི་ནི་སྒྲ་རྡོ་རྗེ་མ་དང༌། དྲི་

ཡི་ནི་དྲི་རྡོ་རྗེ་མ་དང༌། རོ་ཡི་ནི་རོ་རྡོ་རྗེ་མ་དང༌། རེག་བྱའི་ནི་རེག་བྱ་རྡོ་རྗེ་མ་དང༌། ཆོས་
ཁམས་ཀྱི་ནི་ཆོས་ཁམས་རྡོ་རྗེ་མའོ། །དེ་ལྟར་ན་ཤེས་རབ་གཉིས་དང་དབུགས་དབྱུང་གཉིས་
ཟུང་དུ་འཇུག་པའི་ཡེ་ཤེས་དེ་ནི་རིགས་ལྔ་ཡུམ་བཞི་བྱང་ཆུབ་སེམས་དཔའ་སེམས་མ་ལ་
སོགས་པའི་དཀྱིལ་འཁོར་གྱི་འཁོར་ལོ་རབ་འབྱམས་སུ་གདོད་མ་ནས་འགྲུབ་ཅིང༌། ཆོས་
ཉིད་གཅིག་ལས་ཡེ་ཤེས་ལྔར་སྣང་བ་ཉིད། དེ་ཐམས་ཅད་ཀྱི་རྩ་བར་བཞག་དགོས་ཏེ། ཡེ་
ཤེས་ལྔ་པོ་དེ་ཉིད་དོན་དམ་པའི་རིགས་ལྔ་ཡང་ཡིན་ལ། དེ་ཉིད་ཕུང་པོ་ལྔའི་དྭངས་མ་དང༌། 
ཁམས་ལྔའི་དྭངས་མ་དང༌། དབང་པོ་དང༌། ཡུལ་ལ་སོགས་པའི་ཡང་དྭངས་མ་ཆེན་པོའམ། 
སྲོག་ཆེན་པོ་ཡིན་པར་བསྟན་ནོ། །བླ་མ་གོང་མ་རྣམས་ནི། འདི་དག་ཕལ་ཆེར་ལམ་གྱི་ཡེ་
ཤེས་ལ་སྦྱོར་བར་མཛད་ཅིང༌། ཀུན་རྫོབ་འདི་དག་གི་རང་བཞིན་མེད་ཚུལ་ཙམ་དོན་དམ་ལ་
འཆད་མོད་ཀྱང༌། དེ་ཙམ་གྱིས་ནི་གཞུང་དོན་དཔྱིས་ཕྱིན་པ་མི་ཡོང་བར་སྣང་ངོ༌། །འདིའི་ལྷ་
མོ་བཞི་པོ་ནི་གོང་དུ་དྲངས་པའི་ལས་ཀྱི་ཕྱག་རྒྱ་སྤྱན་མ་ཉིད། ཅེས་སོགས་དང་དོན་གཅིག་
པར་འཆད་པའང་ཡོད་མོད་ཀྱི། གཞུང་དེ་ནི་དྭངས་མ་བཞི་པོ་དེ་དག་དང་དེ་དག་ལ་གནད་དུ་
བསྣུན་པའི་ཐབས་དང་འབྲེལ་བར་སྟོན་པའི་སྐབས་ཡིན་པས་འགལ་བ་ཆེན་པོ་ཡང་མི་སྣང་
མོད་ཀྱི། གཞུང་གི་གནས་སྐབས་སོ་སོའི་སྐབས་ཐོབ་ཀྱི་དོན་མ་འདྲེས་པར་བཤད་ན་ལེགས་
སོ། །གཞིའི་གནས་ལུགས་དེ་ལྟར་ཡིན་པའི་རྒྱུ་མཚན་གྱིས། ལམ་གྱི་དུས་སུ་ཡང༌། བསྐྱེད་
རིམ་དང་རྫོགས་རིམ་གྱི་ལྷའི་དཀྱིལ་འཁོར་དང༌། རྣམ་པ་ཐམས་ཅད་པ་དང༌། མཉམ་པ་
ཉིད་ཀྱི་ཚུལ་དུ་སྒོམས་པས། འབྲས་བུའི་དུས་སུ་གནས་ལུགས་དེ་ཉིད་མངོན་དུ་འགྱུར་བ་ནི། 
སྐབས་འདིའི་གཞི་འབྲས་ཀྱི་འབྲེལ་བ་ཡིན་ལ། ཆོས་ཅན་ཀུན་རྫོབ་ཀྱི་ཕུང་པོ་དང༌། ཁམས་
དང་དབང་ཡུལ་དང༌། ཀུན་གཞི་རྣམ་ཤེས་ལ་སོགས་པ་རྣམས་ནི། སྦྱང་བྱ་གློ་བུར་གྱི་དྲི་མ་
ཡིན་པར་ཤེས་པར་བྱའོ། །དེས་ན་གཞུང་འདིའི་ཤུགས་བསྟན་ལ། འབྲས་བུ་དག་པ་གཉིས་

ལྡན་གྱི་ལྷ་དང་ཡེ་ཤེས་རྣམས་ཀྱང་བསྟན་པ་ཡིན་ནོ། །
དོན་ཚན་འདི་ནི་དཔྱིད་ཀྱི་ཐིག་ལེའི་ལེའུ་གཉིས་པ་དང༌། བཅུ་པའི་མཇུག་གི་ཆ་ལས་
ཀྱང་རྒྱས་པར་རྟོགས་པར་བྱའོ། །གཉིས་པ་གཞི་ལམ་འབྲས་བུའི་ཆོས་སོ་སོར་དབྱེ་བ་ལ། 
གཞིའི་ཆོས་གཙོ་བོར་བསྟན་པ་དང༌། ལམ་གྱི་ཆོས་གཙོ་བོར་བསྟན་པ་དང༌། འབྲས་བུའི་
ཆོས་གཙོ་བོར་བསྟན་པའོ། །དང་པོ་ལ་རླུང་གི་རྣམ་པར་བཞག་པ་དང༌། རྩ་འཁོར་ལོ་བཞིའི་
རྣམ་པར་བཞག་པའོ། །དང་པོ་ལ་རླུང་རྒྱུ་བའི་ངོ་བོ་ཇི་ལྟར་ཡིན་པ་དང༌། དེ་ཉིད་ཇི་ལྟར་རྒྱུ་
བའི་རྣམ་གཞག་རྒྱས་པར་བཤད་པའོ། །དང་པོ་ནི། སྦྱོར་བ་བཞི་ནི། མྱུར་བ་དང༌། རླངས་
པ་དང༌། རྣམ་པར་འཆིང་བ་དང༌། སྣ་ཚོགས་གནས་པ་སྟེ་ཞེས་སོ། །མྱུར་བ་ནི། མེའི་རླུང་
དང༌། རླངས་པ་ནི། རླུང་གི་རླུང་དང༌། རྣམ་པར་འཆིང་བའམ། རྣམ་པར་འདུད་པ་ནི། སའི་
རླུང་དང༌། སྣ་ཚོགས་གནས་པའམ་དལ་བ་ཅན་ནི་ཆུའི་རླུང་ཏེ། སྣ་བུག་གཡས་དང་གཡོན་
དང༌། གཉིས་ཀ་ནས་དལ་བ་དང༌། གཉིས་ཀ་ནས་དྲག་པོར་རྒྱུ་བ་སྟེ། རེ་རེ་ཡང་དགུ་བརྒྱ་
པ་ཕྲག་རེ་རེ། རྒྱུ་བ་ཡིན་ལ། དེ་ཡང་པདྨའི་མགོན་པོ་མགྲིན་པ་དང༌། རྡོ་རྗེ་མགོན་པོ་སྙིང་
ག་དང༌། ལས་ཀྱི་མགོན་པོ་སྤྱི་བོ་དང༌། རིན་ཆེན་མགོན་པོ་ལྟེ་བའི་འཁོར་ལོ་རྣམས་ཀྱི་དབང་
བྱས་པ་ལས་བྱུང་བ་ཡིན་ནོ། །དེ་ལྟར་བུར་ལན་དྲུག་ཉིན་ཞག་ཅིག་ལ། ཉི་ཁྲི་ཆིག་སྟོང་དྲུག་
བརྒྱ་རྒྱུའོ། ཡང་མྱུར་བ་ཕྱིར་འགྲོ་བ་དང༌། རླངས་པ་ནང་དུ་མ་འོང་བའི་བར་དང༌། དལ་བ་
འཇུག་པ་དང༌། འཆིང་བ་གནས་པ་ལ་འཆད་པའང་ཡོད་དེ། རིམ་པ་བཞིན་དུ། མེ་དང༌། རླུང་
དང༌། ཆུ་དང༌། སའི་བྱེད་ལས་རླུང་འགྲོ་བ་སོགས་ཡིན་པ་ལ་བསམ་པར་སྣང་ངོ༌། །དེ་དག་ནི་
མགོན་པོ་བཞིའི་རླུང་ཏེ། སྦྱོར་བའམ་རྣལ་འབྱོར་ཞེས་བྱ་བའི་དོན་ནི། རླུང་དེ་རྣམས་སྔགས་
དང་དབྱེར་མེད་དུ་སྦྱོར་བའི་ཚུལ་གྱིས་གདོད་ནས་གནས་པའི་དོན་ནོ། །དེ་ཉིད་ཇི་ལྟར་རྒྱུ་
བའི་ཚུལ་ལ་གསུམ་གྱི། དང་པོ་སྣ་སྒོ་ནས་རྒྱུ་བའི་ཚུལ་ནི། སྟེང་དང་ལོགས་དང་ཐད་ཀ་དང་

འོག་ཏུའོ་ཞེས་ཏེ། སྦྱོར་བ་བཞི་པོ་རེ་རེ་ལའང༌། ནང་ཚན་འབྱུང་ཕྲན་བཞི་བཞིས་ཕྱེ་བ་ཡིན་
ཏེ། དང་པོ་གོས་དཀར་མོའི་རྒྱུ་བ་མེ་རླུང་སྣ་སྒོའི་སྟེང་དང༌། གཉིས་པ་སྒྲོལ་མའི་རྒྱུ་བ་རླུང་གི་
རླུང་ལོགས་དེ་མཁུར་ཚོས་ཀྱི་ཕྱོགས་དང༌། གསུམ་པ་སྤྱན་མའི་རྒྱུ་བ་ས་རླུང་ཐད་ཀ་སྟེ། སྣའི་
བར་ཀ་ཕྱོགས་དང༌། བཞི་པ་མཱ་མ་ཀཱིའི་རྒྱུ་བ་ཆུ་རླུང་འོག་ཏེ། མཆུའི་ཕྱོགས་སུ་རྒྱུ་བ་ཡིན་
ཏེ་དེ་དག་རེ་རེའང་གྲངས་ཉིས་བརྒྱ་ཉི་ཤུ་རྩ་ལྔའོ། །གོས་དཀར་མོའི་རྒྱུ་བ་མགྲིན་པ་དང༌། 
སྒྲོལ་མའི་རྒྱུ་བ་སྤྱི་བོ་དང༌། མཱ་མ་ཀཱིའི་རྒྱུ་བ་སྙིང་ཁ་དང༌། སྤྱན་མའི་རྒྱུ་བ་ལྟེ་བའི་འཁོར་ལོ་
རྣམས་ཀྱི་དབང་བྱས་པ་ལས་བྱུང་བ་ཡིན་ནོ། །གཉིས་པ་འཁོར་ལོ་བཞི་ནས་རྒྱུ་བའི་ཚུལ་ནི། 
ཆུ་ཚོད་ནི་སུམ་ཅུ་རྩ་གཉིས་སོ། །དབྱུག་གུ་ནི་དྲུག་ཅུ་རྩ་བཞིའོ། །འཕོ་བ་ནི་བཅུ་དྲུག་གོ །ཐུན་
ནི་བཞིའོ་ཞེས་ཏེ། དེ་དག་ཐམས་ཅད་མཉམ་པར་ཉི་ཁྲི་ཆིག་སྟོང་དྲུག་བརྒྱ་རེ་རྒྱུ་བ་ཡིན་པས། 
ལྟེ་བའི་རྩ་འདབ་རེ་ནས། སུམ་བརྒྱ་སུམ་ཅུ་སོ་ཕྱེད་དང་བརྒྱད་རེ་དང༌། སྤྱི་བོའི་རྩ་འདབ་རེ་
ལ་དྲུག་བརྒྱ་བདུན་ཅུ་དོན་དྲུག་རེ་དང༌། མགྲིན་པའི་རྩ་འདབ་རེ་ལ་སྟོང་སུམ་བརྒྱ་ང་གཉིས་
རེ་དང༌། སྙིང་གའི་རྩ་འདབ་རེ་ལ་ཉིས་སྟོང་བདུན་བརྒྱ་བཞི་རེ་རྒྱུ་བ་ཡིན་ཏེ། རྩ་འདབ་
ཐམས་ཅད་ལ་ཉིས་ཁྲི་ཆིག་སྟོང་དྲུག་བརྒྱའི་རླུང་ཐམས་ཅད་མི་རྒྱུ་བ་མ་ཡིན་མོད་ཀྱང༌། ལས་
བྱེད་པ་པོའི་རླུང་རྩ་འདབ་རྣམས་ལ་འཕོ་ཚུལ་ནི་དེ་ལྟར་ཡིན་ཏེ། དེ་བས་ན་སྤྱི་བོའི་རྩ་འདབ་
རེ་ལ་ཆུ་ཚོད་རེ་སྟེ། དེ་འདྲ་སུམ་ཅུ་རྩ་གཉིས་སོ། །ལྟེ་བའི་རྩ་འདབ་རེ་ལ་དབྱུག་གུ་རེ་སྟེ། དེ་
འདྲ་དྲུག་ཅུ་རྩ་བཞིའོ། །མགྲིན་པའི་རྩ་འདབ་རེ་ལ་འཕོ་བ་རེ་སྟེ་དེ་འདྲ་བཅུ་དྲུག་གོ །སྙིང་
གའི་རྩ་འདབ་བཞི་ལ་ཐུན་བཞི་དང༌། །སླར་ཡང་བཞི་ལ་ཐུན་མཚམས་བཞི་སྟེ། རྩ་འདབ་རེ་
ལ་ཐུན་ཚད་རེ་སྟེ་བརྒྱད་དོ། །གསུམ་པ་ཉི་ཤུ་རྩ་བཞིའི་གནས་ལ་ཀུན་སྤྱོད་ཀྱི་རླུང་བདུན་ཅུ་
རྩ་གཉིས་རྒྱུ་བ་ནི། པུ་ལི་ར་མ་ལ་ཡར་དབང་དུ་བྱས་སོ། །ཛ་ལནྡྷ་རར་ལོངས་སྤྱོད་དོ། །ཨཽ་
རྒྱན་དུ་འཇུག་གོ །ཛ་ལནྡྷ་རར་དབང་དུ་བྱེད་དོ། །ཨོ་རྒྱན་དུ་ལོངས་སྤྱོད་དོ། །ཨརྦུ་ཏར་

བརྟེན་ནོ་ཨོ་རྒྱན་དུ་དབང་དུ་བྱེད་དོ། །ཨར་བུ་ཏར་ལོངས་སྤྱོད་དོ། །གོ་ད་ཝ་རིར་བརྟེན་ནོ། །
ཨར་བུ་ཏར་དབང་དུ་བྱེད་དོ། །གོ་ད་ཝ་རིར་ལོངས་སྤྱོད་དོ། །རསྨི་ཤྭ་རར་བརྟེན་ཏོ། །གོ་ད་
ཝ་རིར་དབང་དུ་བྱེད་དོ། །རསྨི་ཤྭ་རར་ལོངས་སྤྱོད་དོ། །དེ་ཝི་ཀོ་ཊར་བརྟེན་ནོ། །རསྨི་ཤྭ་རར་
དབང་བྱེད་དོ། །དེ་བཱི་ཀོ་ཊར་ལོངས་སྤྱོད་དོ། །མཱ་ལ་བར་བརྟེན་ནོ། །དེ་བཱི་ཀོ་ཊར་དབང་བྱེད་
དོ། །མཱ་ལ་ཝར་ལོངས་སྤྱོད་དོ། །ཀཱ་མ་རུ་པར་བརྟེན་ཏོ། །མཱ་ལ་བར་དབང་བྱེད་དོ། །ཀཱ་མ་རཱུ་
པར་ལོངས་སྤྱོད་དོ། ཨོ་ཏྲེར་བརྟེན་ནོ། །ཀཱ་མ་རཱུ་པར་དབང་བྱེད་དོ། །ཨོ་ཏྲེར་ལོངས་སྤྱོད་དོ། །
ཏྲི་ཤ་ཀུ་ནེར་བརྟེན་ནོ། །ཨོ་ཏྲེར་དབང་བྱེད་དོ། །ཏྲི་ཤ་ཀུ་ནེར་ལོངས་སྤྱོད་དོ། །ཀོ་ས་ལར་
བརྟེན་ནོ། །ཏྲི་ཤ་ཀུ་ནེར་དབང་བྱེད་དོ། །ཀོ་ས་ལར་ལོངས་སྤྱོད་དོ། །ཀ་ལིང་ཀར་བརྟེན་ནོ། །
ཀོ་ས་ལར་དབང་བྱེད་དོ། །ཀ་ལིང་ཀར་ལོངས་སྤྱོད་དོ། །ལཾ་པ་ཀར་བརྟེན་ནོ། །ཀ་ལིང་ཀར་
དབང་བྱེད་དོ། །ལམ་པ་ཀར་ལོངས་སྤྱོད་དོ། །ཀཉྩིར་བརྟེན་ནོ། །ལམ་པ་ཀར་དབང་བྱེད་
དོ། །ཀཉྩིར་ལོངས་སྤྱོད་དོ། །ཧི་མ་ལ་ཡར་བརྟེན་ནོ། །ཀཉྩིར་དབང་བྱེད་དོ། །ཧི་མ་ལ་ཡར་
ལོངས་སྤྱོད་དོ། །པྲེ་ཏ་པུ་རིར་བརྟེན་ནོ། །ཧི་མ་ལ་ཡར་དབང་བྱེད་དོ། །པྲེ་ཏ་པུ་རིར་ལོངས་
སྤྱོད་དོ། །གྲི་ཧ་དེ་བ་ཏར་བརྟེན་ནོ། །པྲེ་ཏ་པུ་རིར་དབང་བྱེད་དོ། །གྲི་ཧ་དེ་ཝར་ལོངས་སྤྱོད་
དོ། །སཽ་རཥྚ་ར་བརྟེན་ནོ། །གྲི་ཧ་དེ་བ་དར་དབང་བྱེད་དོ། །སཽ་རཥྚར་ལོངས་སྤྱོད་དོ། །སུ་བརྞྞ་
དྭི་པར་བརྟེན་ནོ། །སཽ་རཥྚར་དབང་དུ་བྱེད་དོ། །སུ་བརྞྞ་དཱི་པར་ལོངས་སྤྱོད་དོ། །ན་ག་རར་
བརྟེན་ནོ། །སུ་བརྞྞ་དྭི་པར་དབང་བྱེད་དོ། །ན་ག་རར་ལོངས་སྤྱོད་དོ། །སིནྡྷུར་བརྟེན་ནོ། །ན་
ག་རར་དབང་བྱེད་དོ། །སིནྡྷུར་ལོངས་སྤྱོད་དོ། །མ་རུར་བརྟེན་ནོ། །སིན་དྷུར་དབང་བྱེད་དོ། །
མ་རུར་ལོངས་སྤྱོད་དོ། །ཀུ་ལུ་ཏར་བརྟེན་ནོ། །མ་རུར་དབང་བྱེད་དོ། །ཀུ་ལུ་ཏར་ལོངས་
སྤྱོད་དོ། །ཡན་ལག་ཐམས་ཅད་དུ་བརྟེན་ནོ། །གནས་འདི་དག་རྣམས་སུ་དེ་བཞིན་གཤེགས་
པ་རྣམས་ཀྱི་བདེ་བ་ཆེན་པོའི་ཡེ་ཤེས་ཇི་ལྟར་རིམ་པ་ཇི་ལྟ་བ་བཞིན་དུ། ཆོས་དང་ལོངས་

སྤྱོད་རྫོགས་པ་དང༌། སྤྲུལ་པའི་སྐུའི་རང་བཞིན་སྐྱེ་ཞིང་གནས་ལ་འཇིག་པའོ། །ཞེས་ཏེ་དེ་
ལ་བརྟེན་པ་ཞེས་བྱ་བ་ནི། མགོ་བརྩམ་པ་སྟེ་མལ་གྱི་འགྱུར་ཏེ། གཞན་པ་ཅིག་ལས། འཇུག་
པ་ཞེས་བསྒྱུར་བ། གོ་བདེ་སྟེ། རླུང་གི་ཀུན་ཏུ་སྤྱོད་པ་གསར་དུ་འཇུག་བཞིན་པའོ། །ལོངས་
སྤྱོད་པ་ནི་ཞུགས་ནས་དེར་རླུང་དང་ཐིག་ལེ་རྒྱུ་བརྡོ་བའོ། །དབང་དུ་བྱེད་པ་ནི་རྒྱུས་ཟིན་མ་
ཐག་པ་ལ་དེ་ལྟ་མི་རྒྱུ་བ་དེ་འགགས་པའོ། །
སེམས་འགྲེལ་སྐོར་གསུམ་ལས་ནི། བཞི་པ་བདག་པོར་གྱུར་པ་ཞེས་པའང་བཤད་དེ། 
རེ་ཞིག་གཞུང་འདིར་དེའི་རྣམ་གཞག་མ་བྱུང་ངོ༌། །དེས་ན་དགུན་ཟླ་འབྲིང་པོའི་ཚེས་གཅིག་
གི་ནམ་ལངས་བའི་དུས་ནི། སྤྱི་བོ་པུ་ལླིར་མ་ལ་ཡར་སྔ་མའི་འཕྲོས་ཀྱི་རླུང་དང་ཁམས་ཐིམ་
ཟིན་མ་ཐག་པ་ནི། དབང་དུ་བྱེད་པ་དང༌། སྤྱི་གཙུག་ཛ་ལནྡྷ་རར་རླུང་ཐིག་རྒྱུ་བརྡོ་བ་ནི་
ལོངས་སྤྱོད་པ་དང༌། རྣ་བ་གཡས་པ་ཨོ་ཊི་ཡ་ནར་རླུང་ཐིག་གསར་དུ་རྒྱུ་བཞིན་པ་ནི་བརྟེན་
པའོ། །དེ་ལྟར་ན་གནས་སོ་སོ་གསུམ་པོ་དེར་དབང་བྱེད་ལོངས་སྤྱོད་བརྟེན་པ་གསུམ་འཛོམ་
པ་ལ་རླུང་དགུ་བརྒྱ་པ་ཕྲག་གཅིག་གོ །དེ་ནས་སྔ་དྲོའི་ཐུན་གཉིས་པ་ལ། སྔར་གྱི་རྒྱུན་
ལས་ཛ་ལན་དྷ་རའི་གནས་སུ་ལོངས་སྤྱོད་པ་དེ་ནི་ཐིམ་པར་གྱུར་པ་དང༌། ཨོ་ཊི་ཡ་ནི་གནས་
སུ་མགོ་ཚུགས་ཤིང་བརྟེན་པ་དེ་ནི་ལོངས་སྤྱོད་པར་འགྱུར་བ་དང༌། ཨར་བུ་ཏའི་གནས་སུ་
གསར་དུ་མགོ་རྩོམ་པར་གྱུར་ཏེ། དེ་ལྟར་དབང་སྦྱོང་བརྟེན་གསུམ་འཛོམ་པ་ལ། རླུང་དགུ་
བརྒྱ་ཕྲག་གཅིག་གོ །དེ་ལྟར་ན་དབང་དུ་བྱེད་པ་ནི་རླུང་རྒྱུས་ཟིན་ནས་ད་ལྟ་མི་རྒྱུ་ཡང་རྒྱུས་
པའི་ནུས་པ་རབ་ཏུ་གནས་པ་ཡིན་ལ། ལོངས་སྤྱོད་པ་དང་བརྟེན་པ་ནི། རྒྱུ་བ་ཡིན་ཏེ། ཡུལ་
ཆེན་རིའི་རྩ་ལ་བརྟེན་པ་དགུ་བརྒྱ་དང་ལོངས་སྤྱོད་པ་དགུ་བརྒྱ་སྟེ། སྟོང་བརྒྱད་བརྒྱ་རེ་རྒྱུ་བ་
ནི། རྒྱུད་གཞན་ལས་སྟོང་བརྒྱད་བརྒྱའི་འཕོ་ཆེན་གསུངས་པ་དང་གནད་གཅིག་གོ །དེ་བཞིན་
དུ་འདིའི་དགུ་བརྒྱ་པ་དང༌། མགོན་པོའི་རླུང་དགུ་བརྒྱ་པ་རེ་ཡང་དོན་གཅིག་སྟེ། གནས་ཐ་

དད་པར་ལོངས་སྤྱོད་ཚུལ་གྱི་དབྱེ་བས་རྣམ་གཞག་ཐ་དད་དུ་བྱུང་བ་ཡིན་ནོ། །རིམ་པ་དེ་ཉིད་
ཀྱིས་གཞན་རྣམས་ལའང་རིགས་འགྲེས་ཏེ། ཀུ་ལུ་ཏར་བརྟེན་ནོ། །ཞེས་པའི་བར་གོ་སླའོ། །
མ་རུ་ར་དབང་བྱེད་དོ། །ཀུ་ལུ་ཏར་ལོངས་སྤྱོད་དོ། །ཡན་ལག་ཐམས་ཅད་ལ་བརྟེན་ནོ། །
ཞེས་པ་ལ་སྤྱིར་སྐབས་འདིས་དང་པོ་དེ་ཉིད་ཀྱི་མཚན་མོའི་ཐུན་ཐ་མ་ལ་ཆ་བཞིར་བྱས་པའི་
གསུམ་པའི་གནས་སྐབས་སུ། སྔར་མ་རུ་ར་རྒྱུ་བརྡོ་བའི་གནས་སྐབས་རེ་སོང་ནས་སྐབས་
དེར་རྒྱུ་བ་འགགས། སྔར་ཀུ་ལུ་ཏར་མགོ་ཟུག་པའི་གནས་སྐབས་དེ་ཡོལ་ནས། །རྒྱུ་བརྡོ་བར་
སོང༌། སྔར་གསར་དུ་འཇུག་པའི་གནས་སྐབས་ཀྱི་རྒྱུན་དེ། ཚིགས་སུམ་བརྒྱ་དྲུག་ཅུའི་འཁོར་
ལོ་ལ་སོགས་པ། ལུས་ཀྱི་ཆ་ཐམས་ཅད་དུ་རགས་པའི་ཁམས་སྐྱེད་བྱེད་ཀྱི་མགོ་རྩོམ་པར་
འགྱུར། ཞེས་པའི་དོན་ཡིན་ལ་ཀུ་ལུ་ཏར་དབང་བྱེད་དོ། །ཡན་ལག་ཐམས་ཅད་ལ་རྒྱུའི་ཚུལ་
གྱི་ལོངས་སྤྱོད་དོ། །འབྲས་བུའི་ཚུལ་གྱི་བརྟེན་ནོ་ཞེས་ཤུགས་བསྟན་ལ་ཡོད་པ་ཁ་བསྐང་སྟེ། 
ཐུན་དེའི་ཆ་བཞི་པའི་གནས་སྐབས་སུ། སྔར་གྱི་རྒྱུན་དེའི་དབང་དུ་བྱས་པ་ལ། ཀུ་ལུ་ཏར་
རྒྱུ་བ་འགགས། ཡན་ལག་ཐམས་ཅད་ལ་རྒྱུ་ཁ་མས་རགས་པ་སྐྱེད་པའི་ནུས་པ་ཤིན་ཏུ་རྒྱས། 
འབྲས་བུ་བདེ་སྡུག་མྱོང་བའི་མགོ་རྩམས་པའོ། །དེའི་རྩ་རླུང་ཐིག་ལེའི་ཀུན་སྤྱོད་ཚར་གཅིག་
སོང་ལ། ཀུན་སྤྱོད་ཕྱི་མ་མགོ་རྩོམ་པའི་དབང་དུ་བྱས་ན། ཐུན་ཐ་མའི་ཆ་གསུམ་པའི་གནས་
སྐབས་སུ། མ་རུ་ར་དབང་བྱེད་དོ། །ཀུ་ལུ་ཏར་ལོངས་སྤྱོད་དོ། །པུ་ལི་ར་མ་ལ་ཡར་བརྟེན་
ནོ། །ཞེས་སྦྱོར་དགོས་པ་ལས། པུ་ལི་ར་མགོ་རྩོམ་པ་འདི་ཀུན་སྤྱོད་གསར་པ་ཡིན་གྱི་སྔ་མའི་
འཕྲོས་མ་ཡིན་ནོ། །དེ་བཞིན་ཏུ་ཆ་བཞི་པའི་གནས་སྐབས་སུ། ཀུ་ལུ་ཏར་དབང་དུ་བྱེད་དོ། །
པུ་ལི་ར་མ་ལ་ཡར་ལོངས་སྤྱོད་དོ། །ཛ་ལནྡྷ་རར་བརྟེན་ནོ་ཞེས་སྦྱོར་དགོས་ཏེ། ཀུ་ལུ་ཏར་
འགགས་པ་ཀུན་སྤྱོད་སྔ་མའི་འཕྲོས་ཡིན་ཀྱང༌། ཕྱི་མ་གཉིས་པོ་ཀུན་སྤྱོད་རྟིང་མའི་འཕོ་བ་
གཉིས་པ་ཡིན་ནོ། དེ་ནས་ཡང་ཞག་པོ་ཕྱི་མ་ལ། ཉིན་མོའི་ཐུན་དང་པོ་ལ་ཆ་བཞིར་བྱས་པའི་

དང་པོ་ལ། པུ་ལི་ར་མ་ལ་ཡར་དབང་དུ་བྱས་སོ་ཞེས་སོགས། སྔར་བསྟན་པ་བཞིན་དུ་རྒྱུ་བ་
ཡིན་ནོ། །འདི་ནི་རྒྱུན་ཆགས་སུ་གནས་པའི་བཞི་ལུས་ཀྱི་འཕོ་བའི་དབང་དུ་བྱས་པ་ཡིན་ལ། 
གློ་བུར་དུ་འཇུག་པ་ནི། དཔེར་མཚོན་ན། ཉིན་མོའི་གུང་ཐུན་གྱི་ཆ་དང་པོ་ལྟ་བུ་ལ། ཁ་ཟས་
དང་སྨན་དང༌། དུག་དང༌། ནད་དང་མཚོན་དང༌། འཁྲིག་སྦྱོར་ལ་སོགས་པའི་གནས་སྐབས་
གང་དུ་བབ་པ། དེ་དང་དེའི་མགོ་རྩོམ་པ་ཡིན་ཏེ། རྒྱུན་ཆགས་ཀྱི་དབང་དུ་བྱས་ན། སྐབས་
དེར་ཀཱ་མ་རུ་པར་ནུབ། ཨོ་ཏྲར་རྒྱས། ཏྲི་ཤ་ཀུ་ནེར་མགོ་རྩོམ་པའི་སྐབས་ཡིན་ཀྱང༌། ལས་
དེ་རྣམས་ཉིད་ཀྱི་པུ་ལཱིར་མགོ་རྩོམ་པ་ཡིན་ལ། དེ་ནས་ཆ་གཉིས་པའི་སྐབས་སུ་ཛ་ལནྡྷ་རར་
མགོ་རྩོམ། པུ་ལླིར་རྒྱས། ཆ་གསུམ་ལ། ཨོ་ཊི་ཡ་ནར་མགོ་རྩོམ། ཛ་ལནྡྷ་རར་རྒྱས། པུ་ལླིར་
འགགས་པ་ལ་སོགས་པ་ནས། དེའི་ནང་པར་ཉིན་མོའི་གུང་ཐུན་ལ། ཡན་ལག་ཐམས་ཅད་
ལ་འཇུག་གོ་ཞེས་པ་སྤྱིར་བཏང་ཡིན་ལ། དམིགས་བསལ་ནུས་པ་འཕྲལ་དུ་སྐྱེད་པ་དང༌། 
ཞག་མང་པོའི་རྗེས་སུ་ནུས་པ་བསྐྱེད་པ་སོགས་ལ། གོ་རིམ་ནི་སྔར་བསྟན་པ་དེ་ཁོ་ན་ཡིན་
ཀྱང༌། འཕོ་བའི་ཡུལ་དབུགས་དགུ་བརྒྱའི་ཚད་ཁོ་ནར་མི་སྦྱོར་ཏེ། མང་ཉུང་སྣ་ཚོགས་པ་
འབྱུང་བར་ཤེས་པར་བྱའོ། །
འདི་རྣམས་གཙོ་བོར་སྙིང་གའི་རྩ་འདབ་བརྒྱད་ལས་ཉེར་བཞིར་གྱེས་པའི་འཕོ་བ་ཡིན་
ཞིང༌། དེ་དག་གི་ལས་བྱེད་པའི་རྩའི་སྒོ་རྣམས་སྤྱི་བོ་ནས་པུས་མོའི་བར་གནས་ཉེར་བཞི་ན་
གནས་པ་ཡིན་ནོ། །ཉེར་བཞིའི་འཕོ་བའི་རླུང་དང་ཐིག་ལེ་གཉིས་ཡོད་པ་ལས། ཐིག་ལེ་ནི་
སོ་དང་སེན་མོ་རྣམས་བསྐྱེད་པའི་རྒྱུ་བྱང་ཆུབ་ཀྱི་སེམས་རྣམས་ཡིན་ལ། རླུང་ནི་ལུས་ཀུན་
ལ་ནི་གནས་པའི་རླུང༌། ཞེས་པའི་དགོངས་པར་བྱས་ནས། སྔ་མ་མང་པོ་ཞིག་ཁྱབ་བྱེད་ཀྱི་
རླུང་བཞེད་ནའང༌། དེར་མ་ངེས་ཏེ་ཆ་ཤས་ནི། རླུང་བཅུ་ཀར་གྱི་ཆ་ཤས་ཡོད་ལ། རང་བཞིན་
ནི་རླུང་བཅུ་ལྟ་བུ་ཉེ་ཚེ་བར་རིགས་སུ་ཆད་པ་མ་ཡིན་ཏེ། ཀུན་ལ་ཁྱབ་པ་འབྱུང་བ་ལྔ་འདྲེས་

པའི་རླུང་ཡིན་ནོ། །དེ་ལྟར་ན་གནས་རྩ་ཉི་ཤུ་རྩ་བཞི་འདི་དག་རྣམས་སུ། དེ་བཞིན་གཤེགས་
པ་ཕུང་ཁམས་སྐྱེ་མཆེད་ཀྱི་དྭངས་མ། རླུང་དང་ཐིག་ལེ་རྣམས་ཀྱི་ཀུན་ཏུ་སྤྱོད་པ་ཏེ་མགོ་རྩོམ་
པའི་གནས་སྐབས་ཉེར་བཞི། རྒྱས་པའི་གནས་སྐབས་ཉེར་བཞི། འགགས་མ་ཐག་པའི་
གནས་སྐབས་ཉེར་བཞིའི་རིམ་པས། བདེ་བ་ཆེན་པོའི་ཡེ་ཤེས་ཏེ། ཐིག་ལེ་བདེ་བ་བསྐྱེད་པ་
དེ་ནི། ཇི་ལྟར་དབང་སྤྱོད་པ་རྟེན་གསུམ་གྱི་རིམ་པ་ཇི་ལྟ་བ་བཞིན་དུ་ཆོས་ཀྱི་སྐུ་དང༌། ལོངས་
སྤྱོད་རྫོགས་པའི་སྐུ་དང༌། སྤྲུལ་པའི་སྐུའི་རང་བཞིན་ཞེས་བྱ་བའམ། སྐྱེ་གནས་འཇིག་གསུམ་
དང་རིམ་གྱིས་སྦྱོར་རོ། །དེ་ཡང་དབང་དུ་བྱས་པ་ནི། བྱ་བ་བྱས་ཟིན་པས་སེམས་མི་རྟོག་པ་
དང་འབྲེལ་བའི་ཕྱིར། ཆོས་སྐུ་དང་འདྲ་བས་དེའི་མིང་གི་བཏགས་ལ། ལོངས་སྤྱོད་པ་ནི་ཚོར་
བ་གསལ་ཞིང་ཤས་ཆེ་བ་ཉམས་སུ་མྱོང་བའི་སྐབས་ཡིན་པས། བདེ་བ་དང་འབྲེལ་བའི་ཕྱིར་
ལོངས་སྐུ་དང་འདྲ་བ་དང༌། བརྟེན་པ་ནི་གསར་དུ་ཐོབ་པའི་ཕྱིར་གསལ་བ་ཤས་ཆེ་བ་དང༌། 
གསར་དུ་བསྐྱེད་ཅིང་གསར་དུ་སྤྲུལ་པ་ཡིན་པའི་ཕྱིར། སྤྲུལ་སྐུ་དང་འདྲ་བས་དེ་དང་དེའི་
མིང་གིས་བཏགས་སོ། །དེ་ཡང་ཕྱོགས་རེ་འདྲ་བ་ཁོ་ནས་དེ་དང་དེར་བརྡ་སྦྱོར་བ་ཙམ་ལ་ནི་
དགོས་པ་ཆུང་མོད་ཀྱི། ཆོས་ཉིད་ཀྱི་སྐུ་གསུམ་པོའི་གློ་བུར་གྱི་དྲི་མའི་སྣང་ཆ་སོ་སོར་ཤར་བ་
ཡིན་པས་མ་འབྲེལ་བ་ཡང་མ་ཡིན་ཏེ། གསེར་དངུལ་ཟངས་གསུམ་གྱི་གཡའ་ལ་དེ་དང་དེའི་
མིང་འདོགས་པ་བཞིན་དང༌། དེ་གསུམ་རྣལ་འབྱོར་པས་ལམ་དུ་བྱས་ན། སྐུ་གསུམ་རྟོགས་
པའི་ཐབས་སུའང་འགྱུར་བའི་ཕྱིར་རོ། །ཡང་མགོ་རྩོམ་པ་ནི་རྒྱུ་བ་གསར་སྐྱེས་ཆ་ཡིན་ཞིང༌། 
རྒྱས་པ་ནི་དེའི་རྒྱུན་ལ་གནས་པའི་ཆ་ནས་ཡིན་ལ། འགགས་པ་ནི་རྒྱས་པའི་གནས་སྐབས་
འཇིག་པའི་ཆོས་བསྟན་པ་ཡིན་ནོ། །རླུང་གི་བགྲོད་པ་འདི་གསུམ་གྱི་ལུས་ཀྱི་ཟུངས་སམ། 
ནད་དམ། དབང་རྟེན་ཁོག་པ་ཉིད་ཀྱི་གཞི་དང་ཁམས་རྣམས་གསར་དུ་སྐྱེ་བ་དང༌། འཕེལ་
ཞིང་གནས་པ་དང༌། སྔར་ཡོད་ཀྱི་སྟོབས་ཉམས་པར་བྱེད་ཅིང༌། དེ་བཞིན་དུ་གཟུགས་སོགས་

ཡུལ་གྱི་སྣང་བ་འཆར་བ་དང༌། རྣམ་རྟོག་སྔ་མའི་རྒྱུན་འགག་པ་སོགས་ཀྱང༌། བརྟེན་སྤྱོད་
དབང་གསུམ་གྱི་ནུས་པ་ཡིན་ལ། ཅི་སྟེ་དེ་དག་ལམ་དུ་བྱས་ན་ནི། མངོན་ཤེས་ལ་སོགས་པའི་
ཡོན་ཏན་སྐྱེད་པ་དང༌། ཡང་དག་པའི་ཏིང་ངེ་འཛིན་ལ་གནས་པ་དང༌། ཉོན་མོངས་པ་འགག་
པའི་བྱ་བ་ཡང་བྱེད་དེ། དབང་ནི་དབུ་མའི་བྱེད་པ་དང༌། ལོངས་སྤྱོད་ནི་རོ་མ་དང༌། བརྟེན་པ་
ནི་རྐྱང་མའི་བྱེད་པ་ཅན་ཡང་ཡིན་ནོ། །དོན་འདི་དག་ལས་བརྩམ་ཏེ་ད་དུང་ཞིབ་མོར་བཤད་
དགོས་པའང་ཡོད་དོ། །
ཉིས་པ་རྩ་འཁོར་ལོ་བཞི་དང་འབྲེལ་བའི་ཆོས་རྣམ་པར་བཤད་པ་ལ། འཕགས་པའི་
བདེན་པ་བཞི་ནི་སྡུག་བསྔལ་དང༌། ཀུན་འབྱུང་དང་འགོག་པ་དང༌། ལམ་མོ། །ཞེས་ཏེ་ལྟེ་བ་
དང་སྡུག་བསྔལ། སྙིང་ག་དང་ཀུན་འབྱུང་མགྲིན་པ་དང༌། འགོག་པ། སྤྱི་བོ་དང་ལམ་སྦྱོར་བ་
ལས། བླ་མ་སྔ་མ་མང་པོ་ཞིག་ནི། གཏུམ་མོ་འབར་བའི་ལས་དུ་མ་དང༌། གདུང་བ་རྩོམ་པས་
སྡུག་བསྔལ། ཆོས་ཀུན་གྱི་རྩ་བ་སེམས་འབྱུང་བས་ཀུན་འབྱུང༌། རོ་དྲུག་འགོག་པས་འགོག་
པ། ཐིག་ལེ་འབྱུང་བའི་ལམ་ཡིན་པའི་ལམ་ཞེས་སོགས་དང༌། ཐིག་ལེ་གཅིག་ལས་མེད་པས་
སྡུག་བསྔལ། བདེ་བ་འབྱུང་བའི་ཀུན་འབྱུང༌། ཐིག་ལེ་དང་པོར་འགོད་པ་ཞེས་སོགས་འཆད་
པ་ལ་ནི་སྒྲ་བཤད་ཙམ་མ་གཏོགས་གནད་དོན་གང་ཡང་མི་སྣང་ངོ༌། །དེས་ན་རང་ལུགས་ནི། 
གཞིའི་དུས་སུ་སྣོད་ཀྱི་འཇིག་རྟེན་ལུས་དང་ལོངས་སྤྱོད་ལ་སོགས་པ་སྡུག་བསྔལ་བདེན་པའི་
སྣང་བ་འདི་ཐམས་ཅད། སྤྲུལ་འཁོར་གྱི་རྩ་རླུང་ཐིག་ལེའི་བྱེད་པ་ཅན་ཡིན་པ་དང༌། དུག་ལྔ་
སོགས་ཉོན་མོངས་དང་ལས་རྣམས་ནི། ཆོས་འཁོར་གྱི་རྩ་རླུང་ཐིག་ལེའི་མཐུ་ལས་འབྱུང་བ་
དང༌། འཇིག་རྟེན་དང་འཇིག་རྟེན་ལས་འདས་པའི་ཆོས་གང་ཡིན་ན་ཡང་རུང་སྟེ། ཉོན་མོངས་
པ་མངོན་འགྱུར་རམ། ས་བོན་འགག་པ་ལོངས་སྤྱོད་འཁོར་ལོའི་རྩ་རླུང་ཐིག་ལེ་ཅི་རིགས་
པ་དག་པའི་མཐུ་ལས་སྣང་བ་དང༌། ཐར་པའི་རྒྱུ་ཆོས་དགེ་བ་རྣམས་འཆར་བ་ནི། བདེ་ཆེན་

འཁོར་ལོའི་རྩ་རླུང་ཐིག་ལེའི་མཐུ་བརྟས་པ་ལས་འབྱུང་བ་ཡིན་པའི་ཕྱིར། འཁོར་ལོ་བཞི་
བདེན་བཞིར་འཇོག་པའམ། ཡང་རྩ་འཁོར་ལོ་བཞི་རྣམ་པར་དག་པ་ལས། བདེན་བཞིའི་
དོན་མངོན་སུམ་དུ་རྟོགས་པར་འགྱུར་བའི་ཕྱིར་ཡང་དེར་བཞག་པ་ཡིན་ནོ། །དབྱེ་བ་བཞི་ནི། 
ཆུང་ངུ་དང༌། འབྲིང་དང༌། ཆེན་པོ་དང༌། ཆེན་པོའི་ཆེན་པོའོ། །ཞེས་ཏེ་དེ་ཡང་ལྟེ་བ་ན་ཐིག་ལེ་
དང་ནཱ་ད་ཆ་གཅིག་པ་ཆུང་ངུ་དང༌། སྙིང་གར་ཆ་གཉིས་པ་འབྲིང་དང༌། མགྲིན་པར་ཆ་གསུམ་
པ་ཆེན་པོ་དང༌། སྤྱི་བོར་ཆ་བཞི་པ་ཆེན་པོའི་ཆེན་པོ་སྟེ། དེ་རྣམས་ལམ་དུ་མ་བྱས་པ་གཞི་
འཁོར་བའི་དུས་ན། འདུ་ཤེས་ཆུང་འབྲིང་ཆེ་རབ་བཞི་སྐྱེའོ། །དེ་ཡང་སྐྱེས་བུ་གང་ལས་ལྷ་
སྦྱིན་ནོ་ཞེས་གཅིག་ཏུ་འཛིན་པ་ལྟ་བུ་འདུ་ཤེས་ཆུང་ངུ་དང༌། ཁ་དོག་ནི་མཛེས་ལ་དབྱིབས་ནི་
ངན་ནོ། སྙམས་པ་ལྟ་བུའམ་ཐེ་ཙོམ་ཟ་བ་ལ་སོགས་པ་གཉིས་སུ་འཛིན་པ་ནི་འབྲིང་དང༌། ད་
ལྟའི་མི་འདི་ནི་སྔོན་ནི་སྡུག་བསྔལ་ལ་ད་བཟོད་བདེ་བར་འགྱུར་རོ། །སྙམས་པ་ལྟ་བུར་རང་
བཞིན་འགལ་བ་གསུམ་གྱི་འདུ་ཤེས་འཇུག་པ་ནི་ཆེན་པོ་དང༌། བདག་ནི་གཟུགས་བཟང་
བ། སྐད་སྙན་པ། དཔའ་བ། བློ་གྲོས་དང་ལྡན་པ་ཞེས་སོགས་ཡུལ་གཅིག་ལ་ཁྱད་པར་དུ་
མར་སྒྲོ་འདོགས་པ་ནི། འདུ་ཤེས་ཆེན་པོའི་ཆེན་པོའམ་རབ་བོ། །ལམ་དུ་བྱས་པའི་དུས་སུ་
ནི་སྣང་བ་སྣ་ཚོགས་པ་རང་བཞིན་མཉམ་ཉིད་དུ་རྟོགས་པ་དང༌། འགལ་འདུས་སྐྱོན་མེད་
དུ་འཆར་བ་དང༌། དུས་གསུམ་ཅིག་ཅར་རྟོགས་པ་དང༌། དངོས་པོ་མི་འདྲ་བ་དུ་མ་ཅིག་ཅར་
ཤེས་པ་ལ་སོགས་པའི་ཡོན་ཏན་སྐྱེ་བའོ། །སྐད་ཅིག་མ་བཞི་ནི་རྣམ་པ་སྣ་ཚོགས་དང༌། རྣམ་
པར་སྨིན་པ་དང༌། རྣམ་པར་ཉེད་པ་དང༌། མཚན་ཉིད་བྲལ་བའོ། དགའ་བ་བཞི་ནི། དགའ་བ་
དང༌། མཆོག་ཏུ་དགའ་བ་དང༌། ཁྱད་པར་གྱི་དགའ་བ་དང༌། ལྷན་ཅིག་སྐྱེས་པའི་དགའ་བའོ། །
ཞེས་པ་བཞི་ཚན་གཉིས་ལ། འདི་ལྟར་གོ་དགོས་ཏེ། སྤྱིར་དང་རང་བཞིན་གྱི་གནས་པའི་
དགའ་བ་བཞི་དང༌། སྐད་ཅིག་མའི་དགའ་བ་བཞི་དང༌། ལམ་གྱི་དགའ་བ་བཞིའོ། །དང་པོ་

ནི་གོང་མདོར་བསྟན་གྱི་སྐབས་སུ་བསྟན་པ་ལྟར་གྱི། རྡོ་རྗེ་བཞིའམ་དེ་ཉིད་བཞི་པོ་དེ་ཐམས་
ཅད་རང་བཞིན་བདེ་བ་ཆེན་པོར་གདོད་ནས་གནས་པ་དེ་ཡིན་ཏེ། སྐུ་གསུང་ཐུགས་དང་ལྷན་
སྐྱེས་བཞི་ལ། དགའ་བ་སོགས་བཞི་པོ་རིམ་ཅན་དུ་སྦྱར་རོ། །འདི་དག་ཀྱང་དཔྲལ་མགྲིན་
སྙིང་ག་ལྟེ་བ་བཞི་དང་སྦྱོར་ཏེ། བཞིའི་དུས་སུ་གནས་ལུགས་དེ་ཉིད་བཞི་ཡིན་པའི་ནུས་པས། 
འཁོར་བ་ལུས་ལ་རྩ་འཁོར་ལོ་བཞི་པོ་གྲུབ། ལམ་དུས་སུ་འཁོར་ལོ་བཞི་ལ་གནད་དུ་བསྣུན་
པས། ལམ་གྱི་དགའ་བ་བཞི་སྐྱེས། དེའི་འཁོར་ལོ་བཞིའི་དྲི་མ་དག་པས་འབྲས་བུ་སྐུ་བཞི་
མངོན་དུ་འགྱུར་རོ། །
གཉིས་པ་ནི། ལམ་དུ་མ་བྱས་པ་འཁོར་བའི་སེམས་ཅན་རྣམས་ཀྱང༌། ཆགས་རྟོག་
གཉིས་སྦྱོར་དང་འབྲེལ་བ་ན་སྐད་ཅིག་བཞི་དང༌། དགའ་བཞི་འཆར་བ་ཡིན་ཏེ། འདི་ལ་ཡས་
བརྟན་དང་མས་བརྟན་ཞེས་བརྟན་པའི་མཚན་ཉིད་དེ་མེད་པས། ཡས་བབས་ཙམ་པོ་ཁོ་ན་
ཡིན་ནོ། །དབང་དང་ལམ་གྱི་དུས་སུ་ཐབས་མཁས་ཀྱི་ལམ་དུ་བྱས་པ་ལ་ནི། ཡས་བབས་
དང་མས་བརྟན་གྱི་ཆ་ཤས་གཉིས་ཀར་ཡོད་པའི། ཡས་བརྟན་ལ་ནི། དགའ་སོགས་བཞི་སྤྱི་
མགྲིན་སྙིང་ལྟེའི་རིམ་པས་འཆར་ལ། མས་བརྟན་ལ་ནི་ལྟེ་སྙིང་མགྲིན་སྤྱིའི་རིམ་པས་འབྱུང་
ཡང༌། སྐད་ཅིག་མ་རེ་རེར་ཤར་ཞིང་ནུབ་པར་བྱེད་ཀྱི། བདེ་བ་དེ་ལ་རྟག་ཏུ་གནས་པ་ནི་མ་
ཡིན་ནོ། །གསུམ་པ་ལ་ཡང༌། ཡས་བབས་དང་མས་བརྟན་གྱི་དགའ་བ་གཉིས་དང༌། དེ་དག་
འཁོར་ལོ་བཞི་ལ་སྦྱོར་ཚུལ་བཤད་མ་ཐག་པ་བཞིན་ཡིན་མོད་ཀྱི། སྤྱིར་བཏང་གི་དབང་དུ་
བྱས་ན་འདི་ནི་བྱ་རྩོལ་གྱི་རིམ་པ་གཅིག་ལ་རྫོགས་པར་སྐྱེ་བ་མ་ཡིན་པ་དང༌། དགའ་བའི་ས་
སོ་སོ་གང་དང་གང་རྒྱུད་ལ་སྐྱེས་ཤིང་གོམས་པ་བྱེད་པ་དེ་ནི། མི་ཉམས་ཤིང་དེའི་རྒྱུན་ལ་
རྟག་ཏུ་གནས་པ་ཡིན་ནོ། །དམིགས་བསལ་ལ་ནི། མདོ་ལམ་གྱི་སྦྱོར་ལམ་བཟོད་པ་མན་ཆད་
སྔོན་དུ་བྱས་པ་ཞིག་སྔགས་ཀྱི་ལམ་འདིར་ཞུགས་ན། ཡས་བབས་ཀྱི་དགའ་བཞིའི་ས་སྦྱོར་

བ་གཅིག་ལ་བརྟེན་ནས་མངོན་དུ་བྱེད་པར་ངེས་ཤིང༌། བཟོད་པ་ཆེན་པོ་ལ་གནས་པ་ཡན་
ཆད་ལ། དགའ་བའི་ས་བརྒྱད་ཐུན་གཅིག་ལ་མངོན་དུ་བྱེད་པའང་ཡོད་ལ། གཞན་ཡང་དང་
པོ་ཉིད་ནས་སྔགས་ལམ་པ་ཡིན་ནམ། མདོ་ལམ་ནས་སྔགས་ལ་ཞུགས་པ་ཡིན་ཡང་རུང་ཏེ་
དགའ་བའི་ས་ཐོབ་མ་ཐག ལེ་ལོའམ་གཡེང་རྐྱེན་གྱི་དབང་གིས་བརྟན་པར་བྱེད་པའི་ཐབས་
མ་བྱས་པ་རྣམས་ནི་རྟོགས་པ་ཉམས་པར་འགྱུར་བ་ཡང་སྲིད་དོ། །དེ་ལྟར་ན་འཁོར་ལོ་བཞི་
དང༌། སྐད་ཅིག་མ་དང་དགའ་བའི་སྦྱོར་ཚུལ་རགས་པ་ཙམ་གྲུབ་མོད་ཀྱི། གཞུང་འདིས་ཡས་
བབས་དང་མས་བརྟན་གྱི་དགའ་བ་གཉིས་ཀར་བསྟན་ནམ། ཡ་གྱལ་རེ་བསྟན་པ་ཡིན་ཞེ་ན། 
བླ་མ་གོང་མ་རྣམས་ནི། མས་བརྟན་ཁོ་ན་བསྟན་པར་བཞེད་ཀྱང༌། གཉིས་ཀར་བསྟན་པར་
བྱས་ན་ལེགས་པ་ཡིན་ནོ། །དེ་ལ་བདེ་བའི་ཉམས་མྱོང་རྣམ་འགྱུར་མི་འདྲ་བ་ཕྲ་མོ་སྣ་ཚོགས་
ཤར་བ་ནི། རྣམ་པ་སྣ་ཚོགས་པའི་སྐད་ཅིག་མ་དང༌། འབད་རྩོལ་ཆུང་ཡང་བདེ་བའི་ཉམས་
མྱོང་རིགས་གཅིག་པ། སྔར་ལས་འགྱུར་ཁྱད་མང་པོས་ཆེ་བ་ཤར་བ་ནི། རྣམ་པར་སྨིན་པའི་
སྐད་ཅིག་མ་དང༌། རྣམ་པ་དེ་ཉིད་དང་འདྲ་བའི་ཡེ་ཤེས་ཞིག་སླར་ཡང་སྐྱར་གྱིན་འབྱུང་བའི། 
སྔ་མ་ལས་ཆེས་བོགས་ཆེ་བ་ནི་རྣམ་པར་ཉེད་པ་དང༌། དཔེའམ་མཚོན་བྱེད་བྲལ་བའི་བདེ་བ་
ཆེན་པོ་རང་གི་རིག་ཅིང༌། རྣམ་རྟོག་ཉུང་བས་ཆགས་པའི་མཚན་ཉིད་སྤངས། བདེ་བ་རྒྱས་
པས་ཆགས་བྲལ་གྱི་མཚན་ཉིད་སྤངས་པ་ནི། མཚན་ཉིད་དང་བྲལ་བའི་སྐད་ཅིག་མའོ། །ཞུ་
བདེའམ་རང་བཞིན་གྱི་བདེ་བ་གང་ཡིན་ཡང་རུང་ཏེ། བདེ་བའི་ཏིང་ངེ་འཛིན་ཆུང་ངུ་ལ་
གནས་པ་ནི། དགའ་བ་དང་པོའོ། །བདེ་བ་རྒྱས་པས་གཟུང་འཛིན་གྱི་སྣང་བ་ཅི་རིགས་པར་
ནུབ་པ་ནི་མཆོག་དགའོ། །བདེ་བ་ཆེར་རྒྱས་པས་གཟུང་འཛིན་གྱི་སྣང་བ་ཤིན་ཏུ་ནུབ་ཅིང་
བྲལ་བ་ནི། བྲལ་བའི་དགའ་བའམ་དགའ་བ་དང་པོ་གཉིས་ཀྱི་འགྱུར་ཁྱད་ལས་སྐབས་
འདིར་ཆེས་ལྷག་པའི་འགྱུར་ཁྱད་འབྱུང་བས་ཁྱད་པར་གྱི་དགའ་བའོ། །བདེ་བ་མཐར་ཕྱིན་

པ་རྫོགས་པ་ན། གཟུང་འཛིན་གྱི་སྣང་བ་ཐམས་ཅད་ནུབ་པས། གནས་ལུགས་གདོད་མའི་
རང་བཞིན་གསལ་བའི་མཚོན་ནུས་པ་ནི། ལྷན་ཅིག་སྐྱེས་པའི་དགའ་བའོ། །མཚན་ཉིད་འདི་
ནི་ལམ་གྱི་སྐད་ཅིག་དང་དགའ་བ། ཡས་བབས་མས་བརྟན་གཉིས་དང༌། སྐད་ཅིག་རྣམ་པའི་
དགའ་བཞི་དང་སྐད་ཅིག་བཞི་རྣམས། ཐམས་ཅད་ལ་འཇུག་པའི་ཐུན་མོང་གི་མཚན་ཉིད་
ཡིན་ལ། ནང་སེལ་མི་འདྲ་བའི་ཁྱད་པར་གཞན་རྣམས་ནི་སོ་སོར་ཤེས་དགོས་སོ། །རང་
བཞིན་གནས་པའི་དགའ་བཞི་ལ་ནི། མཚན་ཉིད་དེ་དག་མི་འཇུག་ཏེ། སྐུ་རྣམ་པ་ཐམས་ཅད་
པ་ནི་བདེ་ཆེན་ཉིད་ཡིན་ཡང༌། སྐུ་ཡིན་པའི་རྒྱུ་མཚན་ནས་བདེ་བར་མི་འཇོག་པས། དགའ་
བ་ཞེས་ཆུང་ངུའི་མིང་གིས་བསྟན་པར་བྱས་ཤིང༌། དེ་ཉིད་རྣམ་པ་ཐམས་ཅད་པའི་ཕྱིར་རྣམ་
པ་སྣ་ཚོགས་པའོ། །གསུང་ནི་བདེ་བ་ཡང་ཡིན་ལ། བདེ་བ་བསྐུལ་བྱེད་རྡུལ་དང་རླུང་དང་
རྣམ་པར་དག་པའི་ངོ་བོ་ཡང་ཡིན་པའི་ཕྱིར། མཆོག་ཏུ་དགའ་བ་ཞེས་སྔ་མ་ལས་བདེ་བའི་
ངོས་ནས་ཆེ་བའི་ཚིག་ཏུ་བརྗོད་པ་དང༌། ཐུགས་དང་ཡེ་ཤེས་ནི་རང་རང་གི་ལྡོག་པ་ནས་ཀྱང་
བདེ་ཆེན་ཉིད་ལ་འཇོག་མོད་ཀྱི། ཐུགས་ནི་བདེ་ཆེན་གཅིག་ཏུ་རོ་མཉམ་པའི་མཚན་ཉིད་ཡིན་
པས། ཁྱད་པར་འཕགས་པའམ་སྤྲོས་པ་དང་བྲལ་བའི་ཕྱིར། བྲལ་དགའ་དང་ཁྱད་དགའ་
ཞེས་བྱ་ལ། ཡེ་ཤེས་ནི་བདེ་བ་དེ་ཡང་རྣམ་པ་ཐམས་ཅད་པར་ཤར་བའི་ལྡོག་པ་ནས་འཇོག་
པས། རོ་མཉམ་གྱི་མཚན་ཉིད་ལས་ཀྱང་ཆེ་བར་སྟོན་པ་དང་བདེ་བ་དང་རྣམ་པ་ཐམས་ཅད་
པ། ངོ་བོ་གཅིག་པ་ཉིད་ཀྱི་ཕྱིར། གདོད་ནས་ལྷན་ཅིག་སྐྱེས་པས་ལྷན་ཅིག་སྐྱེས་དགའོ། །དེ་
བཞིན་དུ་སྐུའི་དེ་སྔར་དང་འདྲ། གསུང་གི་དེ་ཉིད་ལས། གདུལ་བྱ་གཞན་སྣང་ལ་སེམས་ཅན་
སྨིན་པར་བྱེད་པའི་ཕྱིར་རྣམ་པར་སྨིན་པ་དང༌། ཐུགས་རྟག་ཏུ་མཉམ་པར་བཞག་པ་ནི། རྣམ་
པ་མི་འདྲ་བར་འཕོ་བ་མེད་ཀྱི། སྔ་མ་ཉིད་ལ་རྟག་ཏུ་གནས་པའི་ཕྱིར། སྔོན་མ་ཉིད་སྐྱར་ཞིང་
གབས་པ་འདྲ་བ་ཡིན་པས་རྣམ་པར་ཉེད་པ་དང༌། བདེ་བ་དང་རྣམ་པ་སོགས་གཅིག་ཏུ་

འདྲེས་པ་ནི། མཚན་ཉིད་གཅིག་ཏུ་མ་ངེས་པས་མཚན་ཉིད་དང་བྲལ་བའོ། །དེས་ན་དགའ་བ་
དང་སྐད་ཅིག་འདི་དག་གི་སྐབས་སུ། སྤྱི་བོའི་གནས་གཅིག་ཉིད་ལ་ཡས་བབས་ལ་དགའ་བ་
དང༌། མས་བརྟན་ལ་ལྷན་སྐྱེས་འབྱུང་བ་ལྟ་བུ་ལ། ཁ་ཅིག་ཐིག་ལེ་གཅིག་གི་ནུས་པས་གཉིས་
ཀར་འབྱུང་བར་བཞེད་ཅིང༌། གཞན་དགའ་འཁོར་ལོ་རེ་རེ་ལ་ཡང་ཁ་ཡར་བསྟན་དང༌། མར་
བསྟན་གྱི་ཆ་རེ་ཡོད་པས། འཁོར་ལོ་འོག་མ་རྣམས་ཀྱི་རྩ་ཐིག་ཡས་བརྟན་གྱི་དགའ་བ་སྐྱེད་
བྱེད་དང༌། གོང་མ་རྣམས་ཀྱི་མས་བརྟན་གྱི་དགའ་བ་སྐྱེད་བྱེད་དུ་འཆད་པའང་སྣང་བ་ལས། 
ཕྱི་མ་འདི་ཡེ་ཤེས་ཐིག་ལེ་སོགས་ཀྱི་དགོངས་པ་དང་མཐུན་པས་ལེགས་པར་མཐོང་ངོ༌། །
འབྲས་བུ་བཞི་ནི་རྒྱུ་མཐུན་པ་དང༌། རྣམ་པར་སྨིན་པ་དང༌། སྐྱེས་བུ་བྱེད་པ་དང༌། དྲི་མ་དང་
བྲལ་བའོ། །ཞེས་པ་ལ། མཐར་ཐུག་གི་འབྲས་བུ་དང་སྦྱར་ན། ལྷན་ཅིག་སྐྱེས་པའི་སྐུ་ནི་རྒྱུ་
མཐུན་པ་སྟེ། རྒྱུའི་ངོ་བོ་ཉིད་དུ་གནས་པའི་ཕྱིར་དང༌། རྒྱུ་བདེ་བ་ལས་འབྲས་བུ་བདེ་བ་
མངོན་དུ་གྱུར་པའི་ཕྱིར་རོ། །དེ་ནི་ལྟེ་བའི་རྩ་རླུང་ཐིག་ལེ་རྣམ་པར་དག་པ་ལས་མངོན་དུ་
འགྱུར་བ་དང༌། ཆོས་ཀྱི་སྐུ་ནི་རྣམ་པར་སྨིན་པ་སྟེ། རྒྱུ་སྤྲོས་པ་མེད་ཀྱང་འབྲས་བུ་ཤེས་བྱ་
ཐམས་ཅད་མཁྱེན་པའི་ཕྱིར་རོ། །དེ་ནི་སྙིང་ག་དག་པ་ལས་མངོན་དུ་གྱུར་པ་དང༌། ལོངས་
སྤྱོད་རྫོགས་སྐུ་ནི་སྐྱེས་བུ་བྱེད་འབྲས་ཏེ། སྐུ་དང་ཞིང་ཁམས་དང་འཁོར་དང་མཛད་པ་ཐམས་
ཅད་ཇི་ལྟར་བཞེད་པ་ལྟར་སྤྱོད་པའི་ཕྱིར་དང༌། ཇི་ལྟར་བཞེད་པར་ཆོས་སྟོན་པའི་ཕྱིར་རོ། །
དེ་ནི་མགྲིན་པ་དག་པ་ལས་འབྱུང་བ་དང༌། སྤྲུལ་པའི་སྐུ་ནི་བྲལ་བའི་འབྲས་བུ་ཞེས་བྱ་སྟེ། 
བདག་ཉིད་ཀྱི་ཕུན་སུམ་ཚོགས་པ་ལ། ཆགས་པ་དང་བྲལ་བའམ། སེམས་ཅན་གཞན་གྱི་
སྒྲིབ་པ་བྲལ་བར་མཛད་པའམ། སྒྲིབ་པ་ཐམས་ཅད་དང་བྲལ་བའི་མཐུ་ལས། ཞོར་བྱུང་དུ་
སྤྲུལ་པ་སྟོན་པའི་ཡེ་ཤེས་ཡིན་པའི་ཕྱིར་རོ། །དེ་ནི་སྤྱི་བོ་དག་པ་ལས་འབྱུང་ངོ༌། །ལམ་དུས་
སུ་ནི་ལས་ཀྱི་རླུང་ཤུགས་ཆེ་ཆུང་དང་མཐུན་པའི་གཏུམ་མོ་ཡང་ཆེ་ཆུང་དུ་འབར་བའི་གནས་

ཡིན་པའི་ཕྱིར། ལྟེ་བ་རྒྱུ་མཐུན་དང༌། རྐྱེན་ལས་ཀྱི་རླུང་གིས་བསྒྲུབ་པ་ལ་རག་མ་ལུས་པར། 
ཡེ་ཤེས་ཆེན་པོ་ཁོ་ན་འབྱུང་བའི་གནས་ཡིན་པས། སྙིང་ག་རྣམ་སྨིན་དང༌། ལྟེ་བའི་གཏུམ་མོ་
འབར་བའི་བྱེད་པས་མགྲིན་པའི་གཏུམ་མོ་ཡང་གསར་དུ་འབར་བར་བྱེད་པའི་གནས་ཡིན་
པས། མགྲིན་པ་སྐྱེས་བུ་བྱེད་པ་དང༌། གཏུམ་མོ་གནས་དེར་སླེབ་པ་ན། ཐིག་ལེ་རྣམས་ཀྱི་
སྐྱོན་བྲལ་བར་བྱེད་པའི་གནས་ཡིན་པའི་ཕྱིར། སྤྱི་བོར་དྲི་མ་དང་བྲལ་བའི་འབྲས་བུའོ། །
འདི་ནི་གཙོ་བོར་མས་བརྟན་གྱི་ས་བཞི་དང་སྦྱར་བའི་སྐབས་ཡིན་ལ། སྤྱིར་སྐད་ཅིག་རྣམ་
པའི་དགའ་བཞི་འབྱུང་ཟློག་གཉིས་དང༌། ལམ་གྱི་དགའ་བཞི་འབྱུང་ཟློག་གཉིས་ཏེ། བཞི་
ཆར་ལ་ཡང་འབྲས་བུ་བཞི་བཞི་སྦྱོར་དགོས་ལ། སྤྱི་ལྡོག་ནས་གཞི་འཁོར་བའི་དུས་སུ་རྩ་
འཁོར་ལོ་བཞི་རླུང་དང་ཐིག་ལེ་བཅས་པ་རྣམས་ལ། གང་ཅི་ཡང་རུང་བ་འབྲས་བུ་བཞིའི་
སྣང་བ་འཆར་བའི་ནུས་པ་གདོད་ནས་གནས་པ་ཡིན་ནོ་ཞེས་ཀྱང་ཤེས་པར་བྱའོ། །མཆོག་
བཞི་ནི། བདག་གི་མཆོག་དང་གཞན་གྱི་མཆོག་དང༌། དུས་ཀྱི་མཆོག་དང༌། ཡེ་ཤེས་ཀྱི་
མཆོག་གོ །མཆོག་ཅེས་བྱ་བ་འགྱུར་གཞན་ལས་བཟང་པོ་དང་གསལ་བ་ཞེས་འདོན་ནོ། །
བདག་གི་མཆོག་ནི། མཆོག་གི་བདག་ཅེས་སྒྱུར་ན་བདེ་སྟེ། བདེ་བ་གཅིག་པའི་ཡེ་ཤེས་ཏེ། 
ལྟེ་བར་གནད་དུ་བསྣུན་པ་ལས་དེ་རྟོགས་པའི་ཐབས་སུ་འགྱུར་རོ། །གཞན་གྱི་མཆོག་ནི་
སྤྲོས་བྲལ་རྣམ་པ་ཐམས་ཅད་པ་སྟེ། སྙིང་གར་གནད་དུ་རེག་པ་ལས་དེ་རྟོགས་པའོ། །དུས་ཀྱི་
མཆོག་ནི་སྐྱེ་འཇིག་གནས་གསུམ་དང་བྲལ་བའི་གནས་ལུགས་ཏེ། མགྲིན་པར་གནད་དུ་
བསྣུན་པ་ལས་དེ་རྟོགས་པའོ། །ཡེ་ཤེས་ཀྱི་མཆོག་ནི་རྣམ་པར་མི་རྟོག་བཞིན་དུ་ཤེས་བྱ་ཤེས་
པ་སྟེ། སྤྱི་བོར་གནད་དུ་རེག་པ་ལས་དེ་རྟོགས་པའི་ཐབས་སུ་འགྱུར་རོ། །འདི་དག་ལ་བདག་
ནི་གཏུམ་མོ་དང༌། གཞན་ནི་དེ་ལས་གཞན་པའི་སྙིང་གའི་ཐིག་ལེ་དང༌། དུས་ནི་འབར་འཛག་
བརྟན་པའི་དུས་དང༌། ཡེ་ཤེས་ནི་བདེ་བའི་རྒྱུ་སྤྱི་བོའི་ཐིག་ལེ་ཡིན་པར་སྔ་རབས་རྣམས་

འཆད་དོ། །གནས་བཞི་ནི་བདག་གི་གནས་དང༌། གཞན་གྱི་གནས་དང༌། རྣལ་འབྱོར་གྱི་
གནས་དང༌། དེ་ཁོ་ན་ཉིད་ཀྱི་གནས་སོ། །གནས་ཀྱི་སྐད་དོད། པི་ཋ་ཞེས་པ་གདན་ལ་ཡང་
འཇུག་པས། གདན་བཞི་ཞེས་བྱ་བར་རབ་ཏུ་གྲགས་སོ། །དེ་ལ་བདག་དང་གཞན་ནི་བཤད་
མ་ཐག་པ་དེ་ཡིན་ལ། རྣལ་འབྱོར་ནི་སྦྱོར་བ་དེ་སྔགས་དང་ལས་ཚོགས་ལ་སོགས་པ་ཀུན་
རྫོབ་རྟེན་འབྲེལ་རྒྱུ་རྐྱེན་མ་ལུས་པ་ཡང་དག་པ་མཁྱེན་པའི་ཡེ་ཤེས་སོ། །དེ་ཁོ་ན་ཉིད་ནི་དོན་
དམ་རྟོག་བྱེད་ཀྱི་ལམ་དང༌། རྟོག་བྱ་དོན་དམ་ཉིད་མཁྱེན་པའི་ཡེ་ཤེས་ཏེ། འཁོར་ལོ་བཞི་ལ་
གནད་དུ་བསྣུན་པས་དེ་དག་ཐོབ་པར་འགྱུར་བའི་ཕྱིར། འཁོར་ལོ་བཞི་ནི་གནས་ཡིན་ཏེ། ལྟེ་
བ་བདག་གི་གནས་དང༌། སྙིང་ག་གཞན་གྱི་གནས་དང༌། མགྲིན་པ་རྣལ་འབྱོར་གྱིས་གནས་
དང༌། སྤྱི་བོ་ནི་གསང་བའམ་དེ་ཁོ་ན་ཉིད་ཀྱི་གནས་སོ། ། བཟང་པོ་དང་གནས་འདི་དག་གི་
གློ་བུར་གྱི་དྲི་མ་ལ་ཡང་དེ་དང་དེའི་མིང་འདོགས་ཏེ། །བདག་ཏུ་རྟོག་པ་དང༌། གཞན་ཏུ་རྟོག་
པ་དང༌། དུས་ཀྱི་རྣམ་རྟོག་དང༌། ཡུལ་ཤེས་པའི་རྣམ་རྟོག་རྣམས་ཀྱང་འཁོར་ལོ་བཞི་ལ་རིམ་
བཞིན་སྦྱོར་བ་དང༌། བདག་ཏུ་སྣང་བ་དང༌། གཞན་ཏུ་སྣང་བ་དང༌། རྒྱུ་རྐྱེན་དུ་སྣང་བ་དང༌། 
གྲོལ་བར་ལྟ་བ་རྣམས་ཀྱང་རིམ་བཞིན་སྦྱར་རོ། །དེ་ཡན་ཆད་ཀྱིས་ནི་གཞིའི་ཆོས་རྣམས་
ལུས་ལ་གནས་པར་བསྟན་ཟིན་ཏོ། །གཉིས་པ་ལམ་གྱི་ཆོས་གཙོ་བོར་བསྟན་པ་ལ། སྡེ་བ་
བཞི་ནི། གནས་བསྟན་པ་དང༌། ཐམས་ཅད་ཡོད་པར་སྨྲ་བ་དང༌། ཀུན་གྱིས་བཀུར་བ་དང༌། 
དགེ་འདུན་ཕལ་ཆེན་སྡེའོ། །ཞེས་པ་ལ། གནས་བརྟན་པ་ལྟེ་བ་དང༌། ཡོད་སྨྲ་བ་སྙིང་ག་དང༌། 
མང་བཀུར་བ་མགྲིན་པ་དང༌། ཕལ་ཆེན་པ་སྤྱི་བོ་དང་སྦྱོར་ཏེ་འདིའི་དོན་སྒྲ་དྲང་ཐད་ནི། ལྟེ་
བའི་རླུང་སེམས་འདུས་པའི་ཕྱེད་པ་ལས། གནས་བརྟན་སྡེ་པ་གཉིས་ཀྱི་ཐུན་མོང་མ་ཡིན་
པའི། ལྟ་སྤྱོད་ཀྱི་ཁྱད་པར་རྣམས། ངེས་པ་དང་བཅས་པར་བློ་ལ་ཤར་བ་ཡིན་ཏེ། རྣམ་བ་
གསུམ་ཡང་དེས་རིགས་འགྲེ། སྒྲ་དོན་ཅན་གྱི་སྒོ་ནས་མིང་མཚུངས་པར་སྦྱར་བ་ཡང་དགྱེས་

པའི་རྡོ་རྗེ་ལས་གསུངས་ཏེ། ལུས་འཆག་འཇིག་གི་གནས་ཀྱི་གཙོ་བོ་ཡིན་པས། ལྟེ་བ་གནས་
བརྟན་པ་དང༌། ཆོས་སྣ་ཚོགས་ལ་བརྟེན་པའི་རྣམ་རྟོག་འབྱུང་བའི་གནས་ཡིན་པས། སྙིང་ག་
ཐམས་ཅད་ཡོད་སྨྲ་དང༌། རོ་དྲུག་གིས་བཀུར་བའི་གནས་ཡིན་པས། མགྲིན་པ་མང་པོས་
བཀུར་བ་དང༌། བདེ་བ་ཆེན་པོའི་རྒྱུ་བྱང་ཆུབ་ཀྱི་སེམས་ཕལ་ཆེར་གནས་པའི་གཞི་ཡིན་པས། 
སྤྱི་བོ་དགེ་འདུན་ཕལ་ཆེན་པའོ། །འདི་ཡང་འཁོར་ལོ་བཞི་དང་འབྲེལ་བའི་སྐོར་རོ། །ཏིང་ངེ་
འཛིན་གསུམ་ནི། དང་པོ་སྦྱོར་བ་དང༌། དཀྱིལ་འཁོར་རྒྱལ་པོ་མཆོག་དང༌། ལས་རྒྱལ་པོ་
མཆོག་གོ །ཞེས་པ་ལ། སྐྱེད་རིམ་གྱི་སྐབས་སུ་གཙོ་བོ་བརྟེན་དང༌། བཅས་པ་སྐྱེད་པ་ནི། 
དང་པོ་སྦྱོར་བ། དཀྱིལ་འཁོར་སྤྲོ་བ་ནི་དཀྱིལ་འཁོར་རྒྱལ་པོ་མཆོག །མཆོད་པ་དང༌། །ལས་
ལ་སྦྱོར་བ་སོགས་ཆོ་གའི་ཡན་ལག་རྣམས་ལས་རྒྱལ་པོ་མཆོག་གོ །དེ་ཉིད་རྫོགས་པའི་རིམ་
པ་དང་སྦྱོར་བ་ལ། རླུང་དབུ་མར་འཇུག་པ་དང་པོ་སྦྱོར་བ། གནས་པ་དཀྱིལ་འཁོར་རྒྱལ་
མཆོག །ཐིམ་ཞིང་འབར་འཛག་བྱེད་པ་ལས་རྒྱལ་མཆོག་གོ་ཞེས་འཆད་པ་དང༌། སྔགས་རིམ་
དུ་རླུང་དགག་པ་ནི་དང་པོ་སྦྱོར་བ། ཡེ་ཤེས་རིམ་པར་བདེ་བ་བསྐྱེད་པ་ནི་དཀྱིལ་འཁོར་རྒྱལ་
མཆོག གསང་རིམ་དུ་བདེ་བ་མཐར་ཐུག་རྫོགས་པར་བྱེད་པ་ནི། ལས་རྒྱལ་མཆོག་གོ་ཞེས་
ཀྱང་ཁ་ཅིག་བཞེད་དེ། དེ་དག་ཀྱང་རུང་བར་ནི་མངོན་ནོ། །འོན་ཀྱང་རང་ལུགས་ནི་རོ་རྐྱང་
གི་རྒྱུ་བ་བཀག །ལས་ཀྱི་རླུང་གིས་ཚངས་པའི་མེ་སྦར་བ་ནི། སྒོང་སྐྱེས་ཕྱོགས་ལ་མངོན་བྱང་
གསུམ། མངལ་སྐྱེས་ཕྱོགས་ལ་མངོན་བྱང་ལྔ་ལས་རྒྱུ་རྡོ་རྗེ་འཛིན་པར་བཞེངས་པས། ཡང་
མེ་རླུང་འབར་བ་ནི་མངལ་སྐྱེས་ལ་ཞུ་བ་གླུས་བསྐུལ་ལམ་སྒོང་སྐྱེས་ལ་འོད་ཟེར་སྤྲོ་བསྡུའོ། །
ལྟེ་བའི་གཏུམ་མོ་འབར་བ་ནི་འབྲས་བུ་རྡོ་རྗེ་འཛིན་པར་བཞེངས་པ་ཡིན་ཏེ། དང་པོ་སྦྱོར་
བའོ། །གཏུམ་མོ་འབར་བའི་འོད་ཀྱི་རྩ་གནས་ཅི་རིགས་པར་ཁྱབ་པ་ནི། ལྷ་སྐུ་སྤྲོ་བ་ཡིན་
པས་དཀྱིལ་འཁོར་རྒྱལ་མཆོག་དང༌། ཞུ་བདེ་སྐྱེས་པ་ནི་ཕུང་ཁམས་སོགས་ལ་མཆོད་པ་ཡིན་

པས། ལས་རྒྱལ་མཆོག་གོ །འདི་ནི་འབར་འཛག་ཁ་སྦྱོར་དུ་ནུས་པའི་རྫོགས་རིམ་གྱི་རྣལ་
འབྱོར་ཐམས་ཅད་ལ་ཚང་བ་ཡིན་ནོ། །དང་པོ་སྦྱོར་བས་དབུ་མ་དང༌། དཀྱིལ་འཁོར་རྒྱལ་
མཆོག་གི་རོ་མ་དང༌། ལས་རྒྱལ་མཆོག་གི་རྐྱང་མ་དག་པར་ཡང་བྱེད་དེ། དབུ་མར་འབར་བ་
དང༌། ཁམས་ཁུ་རྡུལ་དག་བྱེད་ཡིན་པས་སོ། །
ཡན་ལག་བཞི་ནི་བསྙེན་པ་དང༌། ཉེར་སྒྲུབ་དང༌། སྒྲུབ་པ་དང༌། སྒྲུབ་པ་ཆེན་པོའོ། །
ཞེས་པ་ལ་བསྙེན་སྒྲུབ་ཡན་ལག་བཞི་པོ་འདི་རིམ་པ་བཞི་ལ་རིམ་ཅན་དུ་སྦྱར་ན། དུས་
འཁོར་སོགས་ཀྱི་དགོངས་པ་དང་མཐུན་པར་འགྱུར་ཚུལ་དུ་བཤད་ནུས་མོད་ཀྱི། རེ་ཞིག་
འདིར་མི་བརྗོད་དོ། །ཡང་སྔ་མ་འགའ་ཞིག་གིས་དབྱེ་བ་བཞི་དང་སྦྱར་བ་ཞིག་གསུང་ཡང་
ལེགས་པར་མ་མཐོང་ལ། དེས་ན་འདི་ལྟར་སྦྱར་དགོས་ཏེ། དེ་ལ་བསྐྱེད་རིམ་གྱི་བསྙེན་
པའི་ཡན་ལག་ནི། ལྷ་དམ་ཚིག་པ་བསྐྱེད་པ་དང༌། ཉེར་སྒྲུབ་ནི་སྐྱེ་མཆེད་བྱིན་གྱིས་རླབས་
པ་དང༌། སྒྲུབ་པ་ནི་སྐུ་གསུང་ཐུགས་སོགས་བྱིན་གྱིས་རླབས་པ་དང༌། སྒྲུབ་ཆེན་ནི་དགུག་
གཞུག་དང་སེམས་དཔའ་གསུམ་བརྩེག་ཀྱང་ཡིན་ལ། དབང་བསྐུར་རྒྱས་བཏབ་ནི་ངེས་
པར་བྱའོ། །དེ་དག་ནི་ལྷ་གཅིག་གི་སྐྱེད་ཆོག་ཡན་ལག་བཞི་ལྡན་དུ་བྱེད་པའི་ལུགས་ཡིན་
ལ། ཡང་ན་བསྙེན་པ་ནི། དང་པོ་ལྷ་དང་ཉེ་བའི་ཕྱིར། སྒོམ་པ་དང་བཟླས་པ་ལ་བརྩོན་པར་
བྱེད་པ་དེ་ཡིན་ལ། ཉེར་སྒྲུབ་བམ་ཉེར་བསྙེན་ནི། བསྙེན་སྒྲུབ་སྦྲག་མར་ཡང་གྲགས་པ་དེ་
ཡིན་ཏེ། ཉེ་བར་བསྙེན་པའི་ལྷ་དེ་དགྱེས་པར་བྱ་བའི་དོན་དུ། མཆོད་བཟླས་ལ་བརྩོན་པར་
བྱེད་པ་ཡིན་ལ། སྒྲུབ་པ་ནི་མཉེས་པར་བྱས་ཟིན་པའི་ལྷ་དེ་ལ་དངོས་གྲུབ་ཀྱི་དོན་དུ་གསོལ་
བ་གདབ་པའི་ཕྱིར། དཀྱིལ་འཁོར་སྒྲུབ་པ་ཡིན་ཞིང༌། སྒྲུབ་པ་ཆེན་པོ་ནི་ལས་ཆེན་པོ་ལ་
སྦྱོར་བ་སྟེ། དངོས་གྲུབ་རབ་འབྲིང་ཐ་མ་གསུམ་གྱི་ལས་ཀྱི་ཆོ་ག་ལ་ཞུགས་ནས་དེ་གྲུབ་པའི་
བར་རོ། །འདི་ནི་ལྷ་སྒྲུབ་པའི་བྱ་བའི་རིམ་པ་ལས་ཕྱེ་བའི་བསྙེན་སྒྲུབ་ཡན་ལག་བཞི་ཡིན་ནོ། །

སྐབས་འདིར་འདི་བཞི་ཚན་གྱི་ཆོས་ཡིན་པས། འཁོར་ལོ་བཞི་ལ་རིམ་ཅན་དུ་སྦྱོར་དགོས་པ་
ལ། ཡས་རིམ་མས་རིམ་གཉིས་ཀར་ལ་སྦྱོར་དགོས་པ་ཡིན་ཏེ། དགའ་བའི་ས་བཞི་ལ་སྔ་ཕྱི་
རིམ་པ་གཉིས་ཡོད་པའི་ཕྱིར་རོ། །དེ་ཡང་རྒྱུ་རྐྱེན་དུ་མས་ལྟེ་བའི་གཏུམ་མོ་འབར་བ་ནི། ཞུ་
བདེ་ཁྱད་པར་ཅན་ལ་བསྙེན་པ་ཙམ་ཡིན་ལ་དེའི་སྙིང་གའི་རྩ་མདུད་བཅོམ་པ་ནི། ལྷ་མཉེས་
པར་བྱེད་པ་དང་འདྲ་བར། བདེ་བ་ཆེན་པོ་མྱུར་དུ་འགྲུབ་རུང་དུ་སོང་བ་ཡིན་ཏེ་ཉེ་བསྙེན་ནོ། །
མགྲིན་པ་དང་ལྟེ་བའི་གཉིས་འཛོམ་པའི་ཚེ། གཏུམ་མོ་སྟོབས་ཆེན་པོས། བདེ་བ་ཆེན་པོ་
འཕྲལ་དུ་སྐྱེ་ངེས་པ་ན། ལྷས་དངོས་གྲུབ་གནང་བར་ཞལ་གྱིས་བཞེས་པ་ལྟ་བུ་ཡིན་ཏེ་སྒྲུབ་
པའོ། །སྤྱི་བོ་ལ་རེག་པས་དངོས་སུ་བདེ་བའི་དངོས་གྲུབ་སྩོལ་བའི་ཕྱིར། ལྷས་དངོས་གྲུབ་
སྩལ་བ་དང་མཚུངས་པར་སྒྲུབ་ཆེན། དེ་བཞིན་དུ་དགའ་བའི་ས་དང་པོ་ནི། བསྙེན་པ་དང༌། 
མཆོག་དགའི་ས་ནི་ཉེར་སྒྲུབ་དང༌། དགའ་བྲལ་གྱི་ས་ནི་སྒྲུབ་པ་དང༌། ལྷན་སྐྱེས་ས་སྒྲུབ་ཆེན་
དུ་འཇོག་ཅིང༌། དེ་བཞིན་དུ་མས་བརྟན་གྱིས་ས་བཞི་ལའང་སྦྱར་བར་བྱའོ། །ཡང་ལས་ཀྱི་
ཕྱག་རྒྱའམ། རྣལ་འབྱོར་ལམ་ལ་བརྟེན་པ་ཡིན་ཡང་རུང་ཏེ། སྐད་ཅིག་རྣམ་པའི་དགའ་བཞི་
ལུགས་འབྱུང་ལུགས་བཟློག་ལ་ཡང༌། ཡན་ལག་བཞིའི་ཆ་ཤས་ཙམ་ཚང་བ་ཡིན་ནོ། །དེ་
བཞིན་དུ་དཔྱིད་ཐིག་ཏུ་བཤད་པ་ལྟར་ལུས་གཞལ་མེད་ཁང་དང༌། སྤྱི་བོའི་འཁོར་ལོ་ཧཾ་ཡིག་
ཡིག་འབྲུ་དང་བཅས་པ་ནི། མངོན་བྱང་ལྔ་ལས་གཙོ་བོ་སྐྱེད་པ་དང༌། མགྲིན་པའི་ཡིག་འབྲུ་
བཅུ་གཉིས་སོགས་ནི་སྐྱེ་མཆེད་བྱིན་རླབས་དང༌། སྙིང་གའི་དཔྱིད་དཀར་དམར་རླུང་གསུམ་
གྱི་བདག་ཉིད་ནི་རྡོ་རྗེ་གསུམ་སྒྲུབ་པ་དང༌། ལྟེ་བའི་ཨཾ་ཡིག་ལ་བྱང་ཆུབ་ཀྱི་སེམས་ཐིམ་པ་
ནི། ཡེ་ཤེས་དགུག་གཞུག་དང་དབང་སྐུར་རྒྱས་བཏབ་ཀྱང་ཡིན་པས། བསྙེན་སྒྲུབ་ཡན་ལག་
བཞི་ཚང་བ་དང༌། ཡང་ལྟེ་བའི་ཡི་གེ་ཨཱ་ལི་ཀཱ་ལི་འདྲེས་པ་དང་གཏུམ་མོ་འབར་བ་ནི། མངོན་
བྱང་ལྔ་ལས་གཙོ་བོར་བཞེངས་པ་དང༌། གཏུམ་མོ་འབར་བས་སྙིང་ག་སྲེག་པ་ན། གཟུང་

འཛིན་གྱི་རླུང་རྣམས་འགག་པ་ནི། སྐྱེ་མཆེད་བྱིན་རླབས་དང༌། མགྲིན་པར་ཕྱིན་པས། ཡོན་
ཏན་གསུམ་གྱི་བདག་ཉིད་རླུང་དང་གཏུམ་མོ་འདྲེས་པ་ནི། སྐུ་གསུང་ཐུགས་བྱིན་བརླབས་
ཀྱང་ཡིན་ལ་སྔགས་ཀྱི་བདག་པོ་བསྐུལ་བ་དང༌། རང་སྔགས་གཏུམ་མོ་དང༌། རྡོ་རྗེ་ཅན་སྙིང་
གའི་ཐིག་ལེ་འདྲེས་པ་དགུག་གཞུག་དང༌། ཡང་གཏུམ་མོ་སྤྱི་བོར་སླེབ་ཅིང་ཧཾ་གི་བྱང་སེམས་
གཏུམ་མོའི་སྤྱི་བོར་སླེབ་པ་ནི། རིགས་བདག་རྒྱས་འདེབས་ཏེ། སྒྲུབ་པ་ཆེན་པོའོ། །འཁོར་
ལོ་བཞིའི་དབྱིབས་དགའ་བའི་ས་བཞི་ཚན་གཉིས་ལའང་དེ་དག་རིམ་ཅན་དུ་འབྱོར་བ་
འགྱུར་རོ། །བསྐྱེད་རིམ་ཏིང་ངེ་འཛིན་གསུམ་དང་བསྙེན་སྒྲུབ་བཞི་ལ་སོགས་པའི་ཕན་ཡོན་
ཐམས་ཅད་འདི་ལས་ཡུད་ཀྱིས་འབྱུང་བ་དང༌། དེ་ཤིན་ཏུ་གོམས་པ་མེད་ཀྱང་འདིས་དེའི་དང་
པོ་ཐུབ་པ་ལ་སོགས་པའི་དོན་ནོ། །
ལས་གསུམ་ནི། སྤྱན་དྲངས་པ་དང༌། གཤེགས་སུ་གསོལ་བ་དང་བཞུགས་པའོ། །ལྷ་
མཆོད་པ་དང༌། རབ་ཏུ་གནས་པ་དང༌། དཀྱིལ་འཁོར་སྒོམ་པ་ལ་ཡང་རུང་ཏེ། སྤྱན་འདྲེན་པ་
དང༌། བཞུགས་སུ་གསོལ་ནས། མཆོད་པའི་མཉེས་པར་བྱེད་པ་དང༌། སླར་ཡང་གཤེགས་སུ་
གསོལ་བའི་རིམ་པས་སྒྲུབས་ཤིང་མཆོད་ན། ལྷ་མཉེས་པ་དང༌། དངོས་གྲུབ་སྩོལ་བ་སོགས་
མཛད་དོ། །རྫོགས་པའི་རིམ་པའི་སྐབས་འདིར་རླུང་གི་དེ་ཁོ་ན་ཉིད་ཤེས་པའི་རྣལ་འབྱོར་
པས། རླུང་ནང་འཇུག་སྤྱན་འདྲེན་པ། གནས་པ་ནི་བཞུགས་པ། ཕྱིར་འགྲོ་བ་ནི་གཤེགས་
སུ་གསོལ་བའོ། །ཐིག་ལེ་ལ་སྦྱར་ན། བྱང་ཆུབ་ཀྱིས་སེམས་སྤྱི་བོ་ནས་འོང་བ་སྤྱན་འདྲེན་
པ། འཁོར་བཞིར་ཡས་བབས་དང༌། མས་བརྟན་དུ་བྱེད་པ་ནི་བཞུགས་པ། ལུས་ཐམས་ཅད་
ལ་ཁྱབ་པར་བྱེད་པ་ནི་གཤེགས་སུ་གསོལ་བའོ། །འདི་དག་སྐུ་གསུམ་ལམ་དུ་བྱེད་པར་ཡང་
འགྱུར་ལ། གནས་སྐབས་སུ་སྤྱན་འདྲེན་གཤེགས་སུ་གསོལ་བ་ལ་སོགས་པས། ལྷ་མཉེས་པ་
དང༌། ཐུགས་རྒྱུད་བསྐུལ་བ་དང༌། དངོས་གྲུབ་སྩོལ་བ་སོགས་ཀྱི་ཕན་ཡོན་གང་ཡིན་ཐམས་

ཅད་རླུང་དང་ཐིག་ལེའི་འགྲོ་འོང་འདི་དག་ལ་ལྷག་དང་བཅས་པར་ཡོད་དེ། དེ་ཁོ་ན་ཉིད་
ཤེས་པའི་རྣལ་འབྱོར་པ་ལའོ། །སྤྱན་འདྲེན་པ་ནི་རྐྱང་མ་དང༌། གཤེགས་སུ་གསོལ་བ་ནི་རོ་
མ་དང༌། བཞུགས་པ་ནི་དབུ་མའི་ཆོས་དང་འབྲེལ་བ་ཡིན་ནོ། །འདི་ཡང་དཔྱིད་ཀྱི་ཐིག་ལེའི་
ལེའུ་གསུམ་པར། རྣམ་སྣང་ལ་སོགས་སངས་རྒྱས་རྣམས། །སྟེང་གི་སྒོར་ནི་གཡོ་ཞིང་གནས། 
ཞེས་པ་ལ་སོགས་པའི་སྐབས་སུ་རྒྱས་པར་ཤེས་པར་བྱའོ། །དེ་ཁོ་ན་ཉིད་བཞི་ནི། སྔགས་ཀྱི་
དེ་ཁོ་ན་ཉིད་དེ། ལྷའི་དེ་ཁོ་ན་ཉིད་དང༌། དཀྱིལ་འཁོར་གྱི་དེ་ཁོ་ན་ཉིད་དང༌། །ཡེ་ཤེས་ཀྱི་དེ་
ཁོ་ན་ཉིད་དོ། །རང་བཞིན་རྣམ་པར་དག་པ་ཡེ་ཤེས་ཀྱི་རླུང༌། སྒྲ་སྐད་ཐམས་ཅད་པ་བརྗོད་
བྲལ་དེ་ནི། སྔགས་ཀྱི་དེ་ཁོ་ན་ཉིད་དངོས་ཡིན་ལ། དེ་ཉིད་ལྟེ་བའི་གཏུམ་མོ་འབར་བས་
རྟོགས་པར་འགྱུར་བའི་ཕྱིར། ལྟེ་བ་ནི་སྔགས་ཀྱི་དེ་ཉིད་དོ། །ཀུན་རྫོབ་ཏུ་ལུས་ནི་ལྷ་ཞེས་བྱ་
ན། ལུས་ཀྱི་སྣང་བ་འབྱུང་བའི་གཞི་ཡིན་པ་དང༌། ལུས་ཐོག་མར་འགྲུབ་པ་དང༌། མཐར་འཆི་
བའི་ཚེ་བསྡུད་པའི་གནས་དང༌། བར་དོར་ལྡང་བ་སོགས་སྙིང་ག་ནས་བྱེད་པ་དང༌། བསྐྱེད་
རིམ་གྱི་སྐབས་དཀྱིལ་འཁོར་གྱི་འཁོར་ལོ་ཡང་སྙིང་ག་ནས་སྤྲོ་བའོ། །ལུས་འཆག་པའི་རྩ་བ་
སྙིང་ག་དང༌། ལྟེ་བ་གཉིས་ཅི་རིགས་སུ་འཆད་པ་མི་འགལ་ཏེ། གའུ་ཁ་ཕྱེ་བའི་དཔེས་མཚོན་
ནོ། ། གཞན་ཡང་དོན་དམ་པར་ན་སྣོད་བཅུད་གཟུགས་སུ་སྣང་བ་ཆོས་ཉིད། རྣམ་པ་ཐམས་
ཅད་པའི་དཀྱིལ་འཁོར་དུ་གདོད་མ་ནས་གནས་པ་ནི་ལྷའི་དེ་ཁོ་ན་ཉིད་ཡིན་ལ། དེ་ཉིད་སྙིང་
གའི་དཔྱིད་ལ་གནད་དུ་བསྣུན་པ་ལས་རྟོགས་པར་འགྱུར་བས་ན། སྙིང་ག་ནི་ལྷའི་དེ་ཉིད་
དང༌། གཞི་དུས་སུ་རྨི་ལམ་དང་བར་དོ་ལ་སོགས་པའི་གསལ་སྣང་སྣ་ཚོགས་པ་ཡང་མགྲིན་
པ་ལས་འབྱུང་ཞིང༌། ཡང་དག་པའི་ཞིང་ཁམས་དང་འཁོར་དང་མཆོད་པ་སྣ་ཚོགས་པ་དེ་དག་
ཀྱང༌། འཁོར་ལོ་དེ་དག་པའི་སྣང་བ་ལས་འབྱུང་བའི་ཕྱིར། མགྲིན་པ་ནི་དཀྱིལ་འཁོར་གྱི་དེ་
ཉིད་དོ། །དེ་ལ་རྣམ་པ་ཐམས་ཅད་པའི་དཀྱིལ་འཁོར་ལས་ལྷ་སྐུ་དངོས་ནི་ལྷའི་དེ་ཉིད་དང༌། 

ཞིང་ཁམས་དང་འཁོར་དང་གཞལ་མེད་ཁང་མཆོད་པའི་ཁྱད་པར་ནི། དཀྱིལ་འཁོར་གྱི་དེ་
ཉིད་ཅེས་སོ་སོར་བཞག་པ་ཡིན་ནོ། །སེམས་ཉིད་བདེ་བ་ཆེན་པོར་གདོད་ནས་གནས་པ་ནི། 
ཡེ་ཤེས་ཀྱི་དེ་ཉིད་དངོས་ཡིན་ཞིང༌། དེ་ཡང་ཞུ་བདེ་ལས་ངེས་པར་རྟོག་པར་འགྱུར་བ་ཡིན་
ལ། ཞུ་བདེ་འབྱུང་བའི་རྩ་བའི་གནས་སྤྱི་བོ་ཡིན་པའི་ཕྱིར། སྤྱི་བོ་ནི་ཡེ་ཤེས་ཀྱི་དེ་ཉིད་དུ་
བཞག་གོ །ཡང་སྔགས་ཀྱི་དེ་ཉིད་གཏུམ་མོའི་མེ་ཡིན་ཏེ་ལྟེ་བ་ན་གནས་པ་དང༌། ལྷ་ནི་དཔྱིད་
ཀྱི་རྒྱལ་པོ་དེ་སྙིང་ག་ན་གནས་པ་དང༌། དཀྱིལ་འཁོར་ནི་སྙིང་པོ་འཛིན་པའི་ཕྱིར་ཐིག་ལེའི་
བདེ་བ་སྟེ་དེ་དང་པོར་ཞུ་བའི་བདེ་བ་མྱང་བའི་གནས་མགྲིན་པ་ཡིན་པ་དང༌། ཡེ་ཤེས་ནི་བདེ་
བ་ཕྱིན་ཅི་མ་ལོག་པ་མྱོང་བ་ཡིན་ལ། དེ་ཡང་མས་བརྟན་གྱི་ཚེ་སྤྱི་བོར་ཐོབ་པའོ། །ཞེས་མར་
པ་དོ་པ་གསུངས་སོ། །
གསུམ་པ་འབྲས་བུའི་ཆོས་གཙོ་བོར་བསྟན་པ་ལ། གནས་སྐབས་ཀྱི་འབྲས་བུ་དང་
མཐར་ཐུག་གི་འབྲས་བུ་གཉིས་ལས། དང་པོའི་དབང་དུ་བྱས་ནས། ས་བཅུ་ནི་གནས་དང་ཉེ་
བའི་གནས་དང༌། ཞིང་དང༌། ཉེ་བའི་ཞིང་དང༌། ཚན་དོ་ཧ་དང༌། ཉེ་བའི་ཚན་དོ་ཧ་དང༌། འདུ་
བ་དང༌། ཉེ་བའི་འདུ་བ་དང༌། དུར་ཁྲོད་དང༌། ཉེ་བའི་དུར་ཁྲོད་དོ། །ཉི་ཤུ་རྩ་བཞི་ནི། དབྱེ་
བས་ཐ་དད་དེ། པུལླ་རི་མ་ལ་ཡ་དང༌། ཛ་ལནྡྷ་ར་དང༌། ཨོ་ཊི་ཡ་ན་དང༌། ཨརྦུ་ཏ་ནི་གནས་
སོ། །གོ་ད་པ་རི་དང༌། རསྨི་ཤྭ་ར་དང༌། དྭི་བཱི་ཀོ་ཊ་དང༌། མཱ་ལ་བ་ནི་ཉེ་བའི་གནས་སོ། །ཀཱ་མ་
རུ་པ་དང༌། ཨོ་ཏྲེ་ནི་ཞིང་ངོ༌། །ཏྲི་ཤ་ཀུ་ནི་དང༌། །ཀོ་ས་ལ་ནི་ཉེ་བའི་ཞིང་ངོ༌། ཀ་ལིང་ཀ་དང༌། 
ལམྦ་ཀ་ནི་ཚན་དོ་ཧའོ། །ཀཉྩི་དང༌། ཧི་མ་ལ་ཡ་ན་ཉེ་བའི་ཚན་ད་ཧའོ། །པྲེ་ཏ་པུ་རི་དང༌། གྲི་
བ་དེ་བ་ཏ་ནི། འདུ་བའོ། །སཽ་རཥྚ་དང༌། སུ་བརྞ་དྭི་པ་ནི་ཉེ་བའི་འདུ་བའོ། །ན་ག་ར་དང༌། 
སིནྡྷུ་ནི་དུར་ཁྲོད་དོ། །མ་རུ་དང༌། ཀུ་ལུ་ཏ་ནི་ཉེ་བའི་དུར་ཁྲོད་དོ། །འདིར་རིམ་པ་ཇི་ལྟ་བར། 
མགོ་བོ་དང༌། སྤྱི་གཙུག་དང༌། རྣ་བ་གཡས་པ་དང༌། རྒྱབ་དང༌། རྣ་བ་གཡོན་པ་དང༌། སྨིན་

མཚམས་དང༌། མིག་གཉིས་དང༌། དཔུང་པ་དག་དང༌། མཆན་ཁུང་དག་དང༌། ནུ་མ་གཉིས་
དང༌། ལྟེ་བ་དང༌། སྣ་རྩེ་དང༌། ཁ་དང༌། ལྐོག་མ་དང༌། སྙིང་ག་དང༌། འདོམས་པར་དང༌། 
མཚན་མ་དང༌། བཤང་ལམ་དང༌། བརླའི་ཕྱོགས་དང༌། བྱིན་པ་གཉིས་དང༌། སོར་མོ་རྣམས་
དང༌། རྐང་པའི་བོལ་དང༌། མཐེ་བོ་དག་དང༌། པུས་མོ་དག་ཏུ་བལྟའོ། །འདིར་དངོས་སུ་ས་
བཅུ་ཁོ་ན་བསྟན་པ་ནི། འཕགས་པའི་ས་དངོས་ས་བཅུ་པོ་རྣམས་ཡིན་པ་དང༌། གསང་རིམ་
གྱི་ས་དངོས་ཀྱང་ས་བཅུར་འདོད་དེ། སྡོམ་པ་ཉུང་ངུའི་རྒྱུད་ལས་ཀྱང༌། ཕ་རོལ་ཕྱིན་བཅུའི་
ས་རྣམས་ནི། །ཞེས་བཅུ་ཁོ་ན་གསུངས་པའི་དབང་དུ་བྱས་པའོ། །འོན་ཀྱང་མཐུད་གཅོད། ཉེ་
བའི་མཐུང་གཅོད་གཉིས་པོ་ཡང༌། ས་བཅུ་པོའི་རྒྱུ་དང་འབྲས་བུར་གནས་པའི་ཕྱིར། ཞོར་
བྱུང་དུ་བཤད་ན་གོ་བ་ཆེའོ། །དེ་ཡང་ཡེ་ཤེས་ཀྱི་རིམ་པའི་སྐབས། དུར་ཁྲོད་བརྒྱད་ཀྱི་དག་
པ་བུ་ག་བརྒྱད་ཀྱི་རྩ་རྣམས་དག་པས་རྒྱུ་བྱས་ནས། གསང་རིམ་གྱི་ཐོག་མའི་སྐབས་སུམ་
སྐོར་མ་སོགས་སྙིང་གའི་ནང་སྐོར་གྱི་རྩ་བཞི་ཐིག་ལེས་གང༌། ནོར་བུའི་རྩ་མདུད་བཞི་གྲོལ་
བའང༌། བྱང་སེམས་གཉིས་ཀྱིས་གང་བས། །མཐུང་གཅོད་དམ་སྤྱི་མིང་བྱེ་བྲག་ལ་བཏགས་
ཏེ་མོས་པས་སྤྱོད་པའི་སའོ། །དེ་བཞིན་དུ་རྡོ་རྗེའི་སྐེད་པའི་རྩ་མདུད་བཞི་གྲོལ། མི་ཕྱེད་མ་
ལ་ཆོ་ག་བཞི་ཏེ། དེ་རྣམས་བྱང་ཆུབ་ཀྱི་སེམས་ཀྱི་གང་བས། གནས་དང༌། རབ་ཏུ་དགའ་
བའི་སའོ། གསང་གནས་ཀྱི་བཞི་དང་ཐུང་ངུ་མ་སོགས་བཞི་སྦྱར་ཏེ། ཉེ་གནས་དང་དྲི་མ་མེད་
པའི་སའོ། །ལྟེ་བའི་གཉིས་དང་སྐྱོན་མ་སོགས་གཉིས་སྦྱར་ཏེ། ཞིང་དང་འོད་བྱེད་པའི་སའོ། །
ཡང་ལྟེ་བའི་གཉིས་དང་མ་མོ་སོགས་གཉིས་སྦྱར་ཏེ། ཉེ་བའི་ཞིང་དང་འོད་འཕྲོ་བའོ། །སྙིང་
གའི་གཉིས་དང་བསིལ་སྦྱིན་མ་སོགས་སྦྱར་ཏེ་ཚན་དོ་དང༌། སྦྱངས་དཀའ་བའི་སའོ། །སླར་
ཡང་སྙིང་གའི་གཉིས་དང༌། གཞོལ་མ་སོགས་སྦྱར་ཏེ་ཉེ་བའི་ཚན་དོ་དང༌། མངོན་དུ་གྱུར་
པའི་སའོ། །མགྲིན་པའི་གཉིས་དང༌། ཤིན་ཏུ་གཟུགས་ཅན་མ་སོགས་སྦྱར་ཏེ་འདུ་བ་དང༌། 

རིང་དུ་སོང་བའི་སའོ། །སླར་ཡང་མགྲིན་པའི་གཉིས་དང༌། རྒྱུ་ཅན་མ་སོགས་སྦྱར་ཏེ། ཉེ་འདུ་
དང་མི་གཡོ་བའི་སའོ། །དཔྲལ་བའི་གཉིས་དང༌། སྡུག་གུ་མ་སོགས་སྦྱར་ཏེ། དུར་ཁྲོད་དང་
ལེགས་པའི་བློ་གྲོས་ཀྱི་སའོ། །ཡང་དཔྲལ་བའི་གཉིས་དང༌། འཚེད་མ་སོགས་གཉིས་སྦྱར་ཏེ་
ཉེ་བའི་དུར་ཁྲོད་དང༌། ཆོས་ཀྱི་སྤྲིན་གྱི་སའོ། །ཐམས་ཅད་ཀྱི་མཐར་གཙུག་ཏོར་གྱི་རྩ་མདུད་
བཞི་གྲོལ་ཞིང་ཐིག་ལེས་གང༌། རོ་རྐྱང་དབུ་མ་མདུད་འབྲལ་བཞི་དང༌། སྙིང་གའི་ཕྱི་སྐོར་གྱི་
རྩ་བརྒྱད་བུ་ག་བརྒྱད་དང་བཅས་པ་ཡང༌། སྔར་ནས་བྱང་ཆུབ་ཀྱི་སེམས་ཀྱིས་གང་བའི་རྒྱུན། 
སྐབས་འདིར་གང་བ་མཐར་ཐུག་པ་དུས་མཉམ་པར་འགྱུར་ཏེ། ཉེ་བའི་མཐུང་གཅོད་དམ། 
སངས་རྒྱས་ཀྱི་སའི་མིང་ཅན་དུ་འགྱུར་ཏེ། དངོས་སུ་ན་མཐོང་ལམ་རྣམ་པར་མི་རྟོག་པའི་ཡེ་
ཤེས་དང༌། དེའི་རྗེས་ལ་ཐོབ་པའི་ཟུང་འཇུག་གི་སྐུ་དང་པོའོ། དེའི་རྗེས་སུ་ལམ་གྱི་ཡེ་ཤེས་
ལས་བྱུང་བའི་སྣང་བ་ཙམ་གྱིའམ། བག་ཆགས་ཀྱི་རང་བཞིན་རྩ་མདུད་ལ་སོགས་པ་དག་
ཅིང༌། ཡེ་ཤེས་ཀྱི་ཐིག་ལེ་དངོས་ཀྱིས་གང་བས། འཕགས་པའི་ས་རབ་ཏུ་དགའ་བ་ལ་སོགས་
པ་བཅུ་གོང་དུ་བཤད་པའི་རིམ་པ་དང་མཚུངས་པ་ཐོབ་པར་འགྱུར་ལ། མཐར་ས་བཅུ་རྒྱུན་
མཐའི་སྦྱོར་བ་འཐུང་གཅོད་དང༌། རྒྱུན་མཐའ་བར་ཆད་མེད་ལམ་ཉིད། ཉེ་བའི་མཐུང་གཅོད་
དང༌། འདི་ནི་སློབ་ལམ་ཉིད་ལ་ས་བཅུ་གཉིས་བྱེད་པའི་ལུགས་ཡིན་ལ།འདི་ལྟར་ན་རྫོགས་
པའི་སངས་རྒྱས་ཀྱི་ས་ནི་ཉེ་བའི་འཐུང་གཅོད་དུ་མི་འཇོག་པར་བཅུ་གསུམ་རྡོ་རྗེ་འཛིན་པའི་
ས་ཞེས་བྱའོ། །ཡང་ན་གོང་དུ་བསྟན་པའི་གསང་རིམ་གྱི་ས་ཐམས་ཅད་གཅིག་ཏུ་སྡོམས་ནས་
མཐུང་གཅོད་དང༌། རྒྱུན་མཐའ་ལ་སོགས་པའི་དབྱེ་བ་མི་བྱེད་པར། འཕགས་ལམ་ཀྱི་ས་བཅུ་
ཉིད་གནས་ལ་སོགས་པ་བཅུ་དང༌། ཉེ་བའི་མཐུང་གཅོད་ནི། འབྲས་བུ་རྫོགས་པའི་སངས་
རྒྱས་ཀྱི་ས་ཉིད་ལ་འཇོག་ཏེ། ས་ཐམས་ཅད་ས་བཅུ་གཉིས་སུ་བསྡུ་བའི་ལུགས་སོ། །
ཉི་ཤུ་རྩ་བཞིའི་དབྱེ་བས་ཐ་དད་དེ། ཞེས་པ་ནི་གནས་སོགས་བཅུ་པོ་དེ་དག་ནང་ཚན་

ཉི་ཤུ་རྩ་བཞིར་དབྱེ་ཞེས་པའི་དོན་དང༌། འདིར་རིམ་པ་ཇི་ལྟ་བར་ཞེས་པ་ནི། པུལླི་ར་མ་ལ་
ཡ་ནས། ཀུ་ལུ་ཏའི་བར་ལ། རེ་རེ་ཞིང་མགོ་བོ་ནས། པུས་མོའི་བར། ཕྱི་ནང་དག་པ་གཅིག་
ཏུ་སྦྱོར་རོ་ཞེས་པ་སྟེ། དེ་ལ་གནས་ཀྱི་སའམ་རབ་ཏུ་དགའ་བ་ལ་དབྱེ་ན། ཡུལ་ལམ་སྤྱོད་
ཡུལ་བཞིར་འགྱུར་ཏེ། མི་ཕྱེད་མ་སོགས་རྩ་རེ་ཐིག་ལེས་གང་བ་དང༌། རྩ་མདུད་རེ་གྲོལ་
བ་དུས་མཉམ་པར་སྦྱར་ཏེ། གནས་ཀྱི་རྩ་བཞི་པོ་རྣམས་དུས་གཅིག་ཁོ་ནར་གང་བ་མ་ཡིན་
པར། སྔ་ཕྱི་རིམ་ཅན་དུ་གང་བར་འགྱུར་བའི་ཕྱིར། ནང་ཚན་སའི་རིམ་པ་བཞིར་འགྱུར་བ་ལ་
སོགས་པ་སྔར་གྱི་རིམ་པའི་འགྲེས་པས། སའམ་ཡུལ་ཆེན་ཉི་ཤུ་རྩ་བཞིར་འགྱུར་རོ། །འདིར་
ཡུལ་ཆེན་ཞེས་པ་ཕྱིའི་ཡུལ་ཁོ་ན་ལ་མི་གཟུང་ཏེ། ཡང་དག་པའི་ཡེ་ཤེས་ཀྱི་སྤྱོད་ཡུལ་ཡིན་
པའི་ཕྱིར་ཡུལ་ཆེན་ཞེས་པ་སའི་དབྱེ་བ་ཕྲ་མོ་རྣམས་ལའང་འཇུག་གོ །སྤྱི་བོ་ལ་སོགས་པའི་
གནས་ཉེར་བཞི་སྨོས་པ་ནི། མི་ཕྱེད་མ་ལ་སོགས་པ་རྩ་ཉེར་བཞི་དག་ཚུལ་གོང་དུ་སྨོས་པ་
ལྟར་ཡིན་ལ། ཕྱི་རོལ་གྱི་ཉེར་བཞི་སྨོས་པའི་དགོས་པ་ནི། གསང་རིམ་ཀྱི་ས་བཅུ་ལ། འཛམ་
བུ་གླིང་གི་ཡུལ་ཆེན་ཉེར་བཞི་རྣམས་སུ། རིག་པ་བརྟུལ་ཞུགས་ཀྱི་སྤྱོད་པ་སྤྱད་པས། གནས་
སོ་སོའི་དཔའ་བོ་དང་རྣལ་འབྱོར་མའི་འདུ་བ་ཐོབ་པ་ན། ནང་གི་རྩ་ཁམས་དེ་རྣམས་དག་དེ་
ས་དེ་དང་དེ་རྣམས་ཐོབ་པར་འགྱུར་བའམ། ཞིང་དུ་མི་རྒྱུ་བར་གནས་གཅིག་ཏུ་སྡོད་པ་ཡིན་
ན། ནང་གི་རྩ་ཁམས་དེ་དང་དེ་རྣམས་དག་པར་ཉེ་བ་ན། གནས་སོ་སོའི་དཔའ་བོ་དང་རྣལ་
འབྱོར་མ་རྣམས་ཀྱི་འདུ་བ་ཁང་ཁྱིམ་ཉིད་དུ་ཐོབ་པར་འགྱུར་ཞིང༌། སྒྲུབ་པ་པོ་གང་དུ་གནས་
པའི་ས་དེ་ཉིད། གནས་དེ་དང་དེར་བྱིན་གྱིས་རློབས་པ་ཡིན་ཏེ། རྒྱུད་དེ་ལས་རྩ་དེ་དག་ཤིན་
ཏུ་རྣམ་པར་འགྱུར་རོ། །འཕགས་པའི་ས་བཅུ་ལ་ནི༌། ཁྱིམ་དུ་འདུག་པ་དང༌། ཞིང་དུ་རྒྱུ་བ་
ཞེས་བྱ་བའི་དབྱེ་བ་མི་དགོས་ཏེ། འོན་ཀྱང་དེའི་དོད་དུ་ཞིང་ཁམས་གཅིག་ཏུ་རྒྱུ་བ་དང༌། སྣ་
ཚོགས་སུ་རྒྱུ་བ་ཞེས་ཐ་སྙད་ཙམ་བྱེད་ལ། གང་ལྟར་ཡང་དག་པའི་ཞིང་དུ་གཏོགས་པའི་ཡུལ་

ཉི་ཤུ་རྩ་བཞིར་སྤྱོད་པ་ཞེས་བྱའོ། །ནང་ཚན་རྒྱས་པར་ཕྱེ་བའི་སྐབས་འདིར་ཡང༌། མོས་སྤྱོད་
ཀྱི་ས་ལ་རྩ་བཞི་དག་པའི་ས་བཞི། ཉེ་བའི་མཐུང་སྤྱོད་རྩའི་གཙོ་མོ་བཞི་དག་པའི་ས་བཞི་སྟེ་
བརྒྱད་པོ་དག །སྔར་གྱི་ཉེར་བཞི་དང་སྡོམ་པས། ཡུལ་ཆེན་པོ་གཉིས་ཀྱི་སར་བྱས་ན། དགྱེས་
རྡོར་ལ་སོགས་པ་རྒྱུད་འགའ་ཞིག་གི་ཕུགས་ཀྱི་དགོངས་པར་འགྱུར་ལ། །འཐུང་གཅོད་ལ་བུ་
ག་བརྒྱད་ཀྱི་རྩའི་དབྱེ་བའི་ས་བརྒྱད། ཉེ་བའི་མཐུང་གཅོད་ལ། རྩའི་གཙོ་མོ་བཞི་གཅིག་ཏུ་
སྡོམ་པ་དང༌། སྙིང་གའི་ནང་སྐོར་གྱི་རྩ་བཞིའི་དབྱེ་བས། ས་ལྔར་ཕྱེ་ནས་སུམ་ཅུ་རྩ་བདུན་དུ་
བྱེད་པ་འཁོར་ལོ་སྡོམ་པའི་དགོངས་པ་ཡིན་ནོ། །
དེ་ལ་བུ་ག་བརྒྱད་དང༌། སྙིང་ཁའི་ཕྱི་ནང་གི་རྩ་བརྒྱད་བརྒྱད་དང༌། རྩའི་གཙོ་མོ་བཞི་པོ་
རྣམས་ནི། ཀུན་དུ་ཁྱབ་པའི་རྩ་ཞེས་བྱ་ཏེ། རྩ་ཉི་ཤུ་རྩ་བཞི་རྣམས་དག་པའི་མགོ་མ་ཚུགས་
པ་ནས་ཀྱང་དེ་དག་གི་དག་ཚུལ་ཡོད་ལ། ཉེར་བཞི་དག་པ་དང་ལྷན་ཅིག་ཏུ་ཡང་དེའི་དག་
ཚུལ་འཇུག་ཅིང༌། ཉེར་བཞི་པོ་ཡོངས་རྫོགས་དག་པའི་རྗེས་སུ་ཡང༌། འདི་རྣམས་ཀྱི་དག་པ་
མཐར་ཕྱིན་རྒྱུ་སླར་ཡང་ཡོད་པས། མཐུང་གཅོད་དང་ཉེ་བའི་མཐུང་གཅོད་ཀྱི་རྩ་དག་ཚུལ་
ལ། མ་ངེས་པ་ཅི་རིགས་པར་འབྱུང་ཡང་མི་འགལ་ལོ། །འདི་ཡང་རྩ་འཁོར་ལོ་བཞི་བྱང་ཆུབ་
ཀྱི་སེམས་ཀྱི་གང་བ་སོགས་སྟོན་པའི་ཕྱིར། འཁོར་ལོ་བཞི་དང་འབྲེལ་བའི་སྡེ་ཚན་ནོ། །
གཉིས་མཐར་ཐུག་གི་འབྲས་བུ་ལ། དཀྱིལ་འཁོར་གསུམ་ནི། སྐུའི་དཀྱིལ་འཁོར་དང༌། 
གསུང་གི་དཀྱིལ་འཁོར་དང༌། ཐུགས་ཀྱི་དཀྱིལ་འཁོར་རོ། དེ་ལ་ཡང་དག་པའི་ཡེ་ཤེས་ཀྱི་
རྩ་ནི་སྐུའི་དཀྱིལ་འཁོར་དང༌། ཡེ་ཤེས་ཀྱི་རླུང་དང་ཐིག་ལེ་ནི་གསུང་གི་དཀྱིལ་འཁོར་དང༌། 
དོན་དམ་པའི་བདེ་ཆེན་ནི་ཐུགས་ཀྱི་དཀྱིལ་འཁོར་ཡིན་པ་ལས། དེ་རྣམས་ཉིད་ལ་གསེར་
དང་གཡའ་ལྟར་ལུས་རྩའི་དྲ་བ་དང༌། ངག་ཡི་གེ་ཐིག་ལེ་དང༌། སེམས་འགྱུར་བཅས་ཀྱི་བདེ་
བ་རྣམས་བྱུང་ཏེ། འོན་ཀྱང་དེ་རྣམས་ཉིད་ལ་གནད་དུ་བསྣུན་པས། ལམ་གྱི་ཡེ་ཤེས་སྐྱེས་པ་

ན། དྲི་མ་དེ་དག་རིམ་གྱི་སྦྱོང་བ་ནི་ཤིང་ལས་བྱུང་བའི་མེའི་ཤིང་ཉིད་ཚིག་པར་བྱེད་པ་བཞིན་
ནོ། །དེ་སྦྱངས་པས་གདོད་མའི་དཀྱིལ་འཁོར་གསུམ་ཡོན་ཏན་ཐམས་ཅད་ཀྱི་བརྒྱན་པ། ས་
འོག་གི་གཏེར་ཁ་ཕྱེ་བ་བཞིན་མངོན་དུ་གྱུར་པ་ནི། སྐྱེས་བུ་དེའི་གནས་སྐབས་དེ་ལ་ལྟོས་
ནས། དག་པ་གཉིས་ལྡན་འབྲས་བུ་མཐར་ཐུག་ཅེས་བརྗོད་དོ། །
དེ་ལ་སྐུའི་དཀྱིལ་འཁོར་ནི་གཡོན་རྐྱང་མ་དང༌། གསུང་གི་དཀྱིལ་འཁོར་ནི་གཡས་རོ་
མ་དང༌། ཐུགས་ཀྱི་དཀྱིལ་འཁོར་ནི་དབུས་དབུ་མ་དང་ཆོས་ཆོས་ཉིད་ཀྱི་འབྲེལ་བ་ཅན་ཡིན་
པས། རྩ་གསུམ་རྣམ་པར་དག་པ་ལས་དེ་དག་མངོན་དུ་གྱུར་པའང་ཡིན་ནོ། །སྐུ་གསུམ་ནི་
ཆོས་དང་ལོངས་སྤྱོད་རྫོགས་པ་དང་སྤྲུལ་པའོ། །དེ་ལ་ཆོས་ཀྱི་སྐུ་ནི་སྤྲོས་པ་ཐམས་ཅད་དང་
བྲལ་བའི་ཡེ་ཤེས་གཅིག་ཉིད་ཆོས་ཐམས་ཅད་ཀྱི་ཆོས་ཉིད་དམ་སྲོག་ཏུ་སོང་བས། རང་གི་
ངོ་བོ་རང་རིག་པའི་ཚུལ་གྱིས་རྟོགས་ཤིང༌། ཤུགས་ལ་ཀུན་རྫོབ་ཇི་སྙེད་པ་མཁྱེན་པ་ཡང་དེ་
ཡིན་ལ། ལོངས་སྤྱོད་རྫོགས་པ་ནི་གཉིས་སྣང་མེད་བཞིན་དུ། རང་སྣང་གི་ཡེ་ཤེས་གཅིག་
ཉིད། སྐུ་དང་ཞིང་ཁམས་དང་མཆོད་པ་ལ་སོགས་པ་མཐའ་ཡས་པར་ཤར་བ་དང༌། གསུང་
ཆོས་ཀྱི་སྒྲ་དབྱངས་རྣམ་པ་ཐམས་ཅད་པ་ཐམས་ཅད་དུ་ཁྱབ་པ་དེ་ཡིན་ཞིང༌། སྤྲུལ་པའི་སྐུ་
ནི་ལོངས་སྤྱོད་རྫོགས་པ་དེའི་གྲིབ་མའམ། གཟུགས་བརྙན་ལྟ་བུར་གྱུར་པ། སེམས་ཅན་
གང་ལ་གང་འདུལ་དུ་སྐུ་དང་གསུང་གི་སྣང་བ་མཐའ་ཡས་པ་འཇུག་ཅིང༌། ཕན་པ་དང་བདེ་
བ་དཔག་ཏུ་མེད་པའི་འཕྲིན་ལས་ཅན་དེ་ལ་ནི་སྤྲུལ་པ་ཞེས་བྱ་ཞིང༌། དེའི་རྒྱུ་སྤྲུལ་པ་སྟོན་
པ་པོ་དམིགས་པ་མེད་པའི་སྙིང་རྗེ་མཁའ་ཁྱབ་དེ་ནི་སྤྲུལ་པའི་སྐུའོ། །སྐུ་གསུམ་པོ་དེ་ཡང་
གདོད་མའི་ཆོས་ཉིད་ཡིན་མོད་ཀྱི། འཁོར་བའི་ལུས་ངག་ཡིད་གསུམ་དང༌། དེའི་རྩ་བ་དཀར་
དམར་རླུང་གསུམ་དང༌། ཡང་ན་སེམས་སེམས་བྱུང་གི་བསྡུས་པའི་ཀུན་རྟོག་དང༌། ལུས་
ངག་གནས་གསུམ་གྱི་སྣང་བ་དང༌། བྱ་བྱེད་ལས་གསུམ་ལོངས་སྤྱོད་བཅས་པ་སྟེ། མདོར་ན་

དྲི་མ་གློ་བུར་བ་དེ་དག་གི་སྒྲིབས་པ་ལས། རྡོ་རྗེ་རྣམ་གསུམ་དབྱེར་མི་ཕྱེད་པ་ལམ་དུ་བྱས་
ཤིང་སྒོམས་པས། དྲི་མ་དེ་བྲལ་བ་ན། འབྲས་བུ་མཐར་ཐུག་དག་པ་གཉིས་ལྡན་གྱི་སྐུ་ཞེས་
གནས་སྐབས་དེ་ལ་ལྟོས་ཏེ་བཞག་གོ །རྡོ་རྗེ་གསུམ་དབྱེར་མི་ཕྱེད་པའི་ལམ་ཡང་ཇི་ལྟ་བུ་ཞེ་
ན། འདིར་བརྗོད་པར་བྱ་རྒྱུ་ཤིན་ཏུ་མང་མོད་ཀྱི། སྟོང་པ་དང༌། བདེ་བ་དང༌། གསལ་བའི་ཡེ་
ཤེས་གསུམ་ལ་འཆད་ཅིང༌། དེ་ཉིད་ལམ་གྱི་སྐུ་གསུམ་དུ་ཡང་འདོད་དོ། །འོན་ཀྱང་སྟོང་བདེ་
གསལ་གསུམ་གྱི་ཏིང་ངེ་འཛིན་ཡིན་པ་ཙམ་གྱིས་དེར་མི་འགྱུར་ལ། དེ་རྣམས་ཉིད་བདེན་
བཞིའི་རྣམ་པ་ཅན་ཙམ་མམ། སྤྲོས་བྲལ་གྱི་རྣམ་པ་ཅན་ཙམ་དང༌། སྙིང་རྗེའི་རྣམ་པར་ཤར་
ཙམ་གྱིས་ཀྱང་དེར་མི་འགྱུར་རོ། །
འོ་ན་ཅིའི་ཞེ་ན། སྤྲོས་བྲལ་གྱི་རྣམ་པ་ཅན་གདངས་སྙིང་རྗེར་འཆར་བ་གཞིར་བཞག་
པ་ལ། རྐྱེན་གཏུམ་མོ་འབར་བ་ལས་བྱུང་ཞིང༌། ངོ་བོ་རང་རིག་བདེ་བའི་མཚན་ཉིད་ཅན་གྱི། 
སྟོང་པའི་ཡེ་ཤེས་ནི་ཆོས་སྐུ་དང༌། རྐྱེན་དབུ་མར་འབབ་པའི་ཞུ་བདེ་དང༌། ངོ་བོ་མི་འགྱུར་
བའི་མཚན་ཉིད་ཅན་གྱི་བདེ་བ་དང༌། རྐྱེན་རླུང་འགགས་པ་ལས་བྱུང་ཞིང༌། ངོ་བོ་རང་སེམས་
ཀྱི་གཟུགས་བརྙན་རྣམ་པ་ཐམས་ཅད་པར་ཤར་བའི་མཚན་ཉིད་ཅན་གྱི་གསལ་བ་རྣམས། 
རིམ་པས་ལམ་དུས་ཀྱི་ཆོས་ལོངས་སྤྲུལ་གསུམ་མོ། །ཡང་འགའ་ཞིག་རླུང་འགགས་པའི་སྟོང་
པ་དང༌། ཐིག་ལེའི་བདེ་བ་དང༌། གཏུམ་མོའི་གསལ་བ་ཞེས་འཆད་ན། དེའི་གོ་དོན་སྔགས་
རིམ་སོགས་རིམ་པ་གསུམ་ལ་ངོས་འཛིན་པར་བྱེད་ན་ནི། འགལ་བ་མེད་པར་འགྱུར་མོད། 
ཚིག་མི་གསལ་བ་ལས་ནི་དོན་གྱི་རྣམ་པ་ཡང་མི་གསལ་ལོ། །དེས་ན་སྟོང་པའི་སྐབས་ཀྱི་
རླུང་འགགས་པ་དང༌། མཉམ་བཞག་ཏུ་རོ་རྐྱང་གི་རྒྱུ་བ་འགགས་པ་དང༌། གཏུམ་མོ་འབར་
བ་ཡང་རགས་པའི་གཏུམ་མོར་བྱས་ལ་གསལ་བའི་སྐབས་ཀྱི་རླུང་འགགས་པ་ནི་ལས་རླུང་
རྩ་བ་ནས་འགགས་པ་དང༌། གཏུམ་མོ་འབར་བ་ཡང་ཡེ་ཤེས་ཀྱི་གཏུམ་མོ་ཕུང་ཁམས་དག་

པར་བྱེད་པ་ལ་ངོས་བཟུང་ན་མི་འགལ་བར་འགྱུར་རོ། །སྤྱིར་ཡང་སྤྲོས་བྲལ་གྱི་སྟོང་པ་དང༌། 
ཁྱད་པར་ཅན་གྱི་ཞུ་བདེ་འཛག་མེད་དང༌། རྣམ་པ་ཐམས་ཅད་པའི་གསལ་སྣང་རྣམས་ལམ་
གྱི་སྐུ་གསུམ་ཙམ་དུ་ནི་ངེས་པར་འགྱུར་མོད། དཔྱིད་ཐིག་དང་ཁ་སྦྱོར་ལས་གསུངས་པའི། 
སྐུ་གསུམ་ཀྱི་ལམ་ཐུན་མོང་མ་ཡིན་པའི་རྣམ་གཞག་དེ་ནི། སྔར་སྨོས་པ་དེ་ཡིན་ནོ། ད་ལྟར་
ན་ཆོས་སྐུ་དབུ་མ་དང༌། ལོངས་སྐུ་རོ་མ་དང༌། སྤྲུལ་སྐུ་རྐྱང་མ་རྣམས་ལ་ཆོས་ཉིད་ཀྱི་འབྲེལ་
བ་ཅན་ཡིན་ནོ། །འབྲས་བུ་སྐབས་འདི་དག་ཏུ། ཡེ་ཤེས་ལྔ་དང་རིགས་ལྔ་ལ་སོགས་པ་སྔར་
བཤད་པ་དེ་དག་གི་ནང་ནས་གཞི་འབྲས་ཀྱི་ཕྱོགས་བསྟན་པ་རྣམས་བླངས་ཏེ་ཁ་བསྐང་ཡང་
རུང་ངོ༌། །དེ་ལྟར་ན་གཞུང་དེ་རྣམས་ནི་ལམ་རིམ་པ་བཞིའི་ནང་ཚན་གཅིག་ཁོ་ན་སྟོན་པའི་
ཆེད་དུ་མ་ཡིན་ཏེ། །རྒྱུད་ཀྱི་དངོས་པོ་ཞེས་བྱ་བ། གཞི་ལམ་འབྲས་བུའི་བཞུགས་ཚུལ་སྤྱི་
དང༌། ཁྱད་པར་ཆོས་ཐམས་ཅད་རང་ཉིད་ལ་གནས་པར་བསྟན་པའོ། །
ཅིའི་ཕྱིར་རྒྱུད་ཅེས་བྱ་བ། ཐབས་ཀྱི་རྒྱུད་ལྟར་ཕན་ཚུན་འབྲེལ་བ་སྟེ། ཕྱིའི་དངོས་པོ་
ཐམས་ཅད་ནང་གི་ལུས་ཀྱི་སྣང་བ་ལས་བྱུང་ལ། དེ་ཡང་སེམས་ཀྱི་བག་ཆགས་ལ་བརྟེན་
ཞིང༌། བག་ཆགས་ཀྱང་ཆོས་ཉིད་ལ་བརྟེན་ནོ། །ཡང་སེམས་ལས་ལུས་འགྲུབ། ལུས་ལས་ཕྱི་
རོལ་གྱི་སྣང་བ་ཤར། ལུས་དང་ཕྱི་རོལ་གྱི་སྣང་བ་གཉིས་ལས་ནི་སེམས་ལ་བག་ཆགས་བགོ་
བར་བྱེད་ཅིང༌། ཕྱི་ལ་ཡང་བག་ཆགས་ཀྱི་ཁྱབ་པ་དང༌། ཆོས་ཉིད་ལ་ཡང་བག་ཆགས་སྒྲིབ་
པའི་ཚུལ་གྱིས་འབྲེལ་བ་དང༌། ཆོས་ཉིད་ནི་ཕྱི་ནང་སེམས་གསུམ་ལ་ཁྱབ་ཅིང༌། དེ་གསུམ་
ཡང་ཆོས་ཉིད་ལ་བརྟེན་ཞིང་གཡོགས་པ་དང༌། ཕྱི་འགྱུར་བའི་ནང་འགྱུར་ཞིང༌། ནང་འགྱུར་
བའི་ཀྱང་དེ་འགྱུར་བ་དང༌། བག་ཆགས་འགྱུར་བས་ཕྱི་ནང་འགྱུར་ཞིང༌། ཕྱི་ནང་འགྱུར་བས་
ཀྱང་བག་ཆགས་གསོས་འདེབས་ཏེ། དེའི་ཕྱིར་འབྲེལ་བ་ཅན་ནོ། །དེས་ན་གཞུང་འདི་འཆད་
པའི་བོད་ཕལ་ཆེར་རྒྱུད་རིམ་ཐོས་བསམ་གྱི་གཏན་ལ་ཕབ་ཅེས་འཆད་ཀྱང་མི་ལེགས་པས། 

རྒྱུད་ཀྱི་དངོས་པོ་ཐོས་བསམ་གྱི་གཏན་ལ་ཕབ་ཅེས་བརྗོད་ན། ལེགས་པར་འགྱུར་རོ། །ཡང་
འདི་སྙམ་དུ། སྡེ་ཚན་འདི་རྣམས་ཀྱི་གོ་རིམ། གཞུང་གི་བཞུགས་ཚུལ་དང་མི་མཐུན་པར་སྒྱུར་
དགོས་ན། སློབ་དཔོན་མེད་པར་རང་གར་འཇུག་པ་དགག་པའི་དོན་དུ་དཀྲུགས་པ་ཡིན་ནམ་
ཞེ་ན། མ་ཡིན་ཏེ། རྒྱུད་ལ་ནི་དེ་ལྟར་སྲིད་ཀྱང་དགོངས་འགྲེལ་གྱི་བསྟན་བཅོས་ལ་ནི་མི་
མཛེས་པས་སོ། །འོ་ན་ཅི་ཞེ་ན། འདིར་གོང་དུ་བཤད་པའི་ཚུལ་འདི་ནི་མངོན་རྟོགས་ཀྱི་རིམ་
པར་སྡེབས་པ་ཡིན་ལ་གཞུང་གི་དངོས་བསྟན་ནི་ཚིག་གི་འབྲེལ་རྩིས་པ་ལས་དེ་ལྟར་བྱུང་ངོ༌། །
ཇི་ལྟར་ཞེ་ན་འགྲོ་བ་དང་འོང་བ་ཞེས་པ་ལ། དེ་ནི་རླུང་རྒྱུ་བའི་ཚུལ་ཡིན་པས་དེ་དང་འབྲེལ་
བར་སྦྱོར་གཞི་སོགས་བསྟན་པ་དང༌། ལས་རྒྱལ་པོ་མཆོག་ལས་འཕྲོས་ནས་ལས་གསུམ་དང་
གོང་གི་བཞི་ཚན་ལས་འཕྲོས་ནས། ཡན་ལག་བཞི་ནས་དེ་ཉིད་བཞིའི་བར་དང༌། དཀྱིལ་
འཁོར་གྱི་དེ་ཉིད་ལས་འཕྲོས་ནས་དཀྱིལ་འཁོར་གསུམ་དང༌། ཡེ་ཤེས་ལས་འཕྲོས་ནས་
ཤེས་རབ་གཉིས་དང༌། མྱང་འདས་ལས་འཕྲོས་ནས་སྐུ་གསུམ་དང༌། དེ་ཉིད་ལས་འཕྲོས་
ནས་དེ་བཞིན་བཤེགས་པ་ལྔ་ལ་སོགས་པ་དང༌། སྔགས་ལས་འཕྲོས་ནས་ཆུ་ཚོད་ལ་སོགས་
པ་དང༌། ཡུལ་ཉེར་བཞི་ལས་འཕྲོས་ནས་ཀུན་སྤྱོད་དོན་གཉིས་ལ་སོགས་པ། མིང་དང་དོན་
མཐུན་རུང་ལས་འཕྲོས་པ་ཤས་ཆེའོ། །གཉིས་པ་དེ་ལ་གནད་དུ་བསྣུན་པའི་ཐབས་རིམ་བཞི་
འབྲས་བུ་དང་བཅས་པ་སྟོན་པ་ལ། མར་དོལ་སོགས་གོང་མ་རྣམས་བདེ་བ་སྔོན་དུ་སོང་ནས། 
སྟོང་ཉིད་སྒོམ་པ་དབང་གི་ཡེ་ཤེས་ཀྱི་ལམ་འཁྲིད་པ། ལས་རྒྱ་ལམ་རྫོགས་ལྟ་བུ་དང༌། རླུང་
བཀག་པ་ལ་བརྟེན་ནས་སྟོང་པས་བདེ་འདྲེན་པ། སྟོང་པ་སྔོན་སོང་གི་བདེ་བ་སྒོམ་པ། གཏུམ་
མོ་ལམ་སློངས་ལྟ་བུ་ཞེས་འཆད་མོད་ཀྱང༌། ངེས་པ་མེད་ལ། ལས་ཀྱི་རྡོ་རྗེས་རིམ་པ་དང་པོ། 
ལུས་དབེན་དང༌། ངག་དབེན་ཏེ་རྡོ་རྗེའི་བཟླས་པའི་རིམ་པ། གཉིས་པ་ངག་དབེན། གསུམ་
པ་བདག་བྱིན་བརླབ་པ། བཞི་པ་འོད་གསལ། དེའི་འབྲས་བུ་ཟུང་འཇུག་གོ་ཞེས་འཆད་པ་ནི། 

དོན་ལ་ཤིན་ཏུ་གནས་པས་ལེགས་པར་བཤད་པ་ཡིན་ལ། དེ་ལྟར་ན་སྐབས་འདིར་འདི་སྐད་
ཅེས་བྱ་སྟེ། རྒྱུད་ཀྱི་རིམ་པ་དང༌། སྔགས་ཀྱི་རིམ་པ་དང༌། ཡེ་ཤེས་ཀྱིས་རིམ་པ་དང༌། གསང་
རིམ་འབྲས་བུ་དང་བཅས་པའོ། །དང་པོ་རྒྱུད་ཀྱི་རིམ་པ་བཤད་པ་ནི། འདི་རྣམས་ལས་གཙོ་
བོ་ཇི་ལྟར་ཨོ་རྒྱན་དང༌། གནད་འབྱེད་པའི་སྒོ་ནས་རྡོ་རྗེ་མཁའ་འགྲོ་མ་བསྐུལ་ཞིང༌། ཛ་ལན་
དྷ་རར་ནི། བདེ་བ་ཆེན་པོའི་ཡེ་ཤེས་དང་འདྲེས་ཏེ། ཕྱིས་ནི་དེ་བཞིན་གཤེགས་པ་རྣམས་ཀྱི། 
ཆོས་རྣམས་བསྡུད་པའོ། །དེ་ཉིད་ལ་དཀྱིལ་འཁོར་དང༌། སྦྱིན་སྲེག་དང༌། མཆོད་སྦྱིན་དང༌། 
བསམ་གཏན་དང༌། སྒོམ་བྱ་དང༌། གཟུངས་དང༌། རྡུལ་ཚོན་དབྱེ་བ་ལ་སོགས་པར་རྟོགས་
པར་བྱའོ། །ཞེས་ཏེ་འདི་ལ་སྔ་རབས་མང་པོ་ཞིག་སྔར་བསྟན་པའི་ཀུན་སྤྱོད་ཀྱི་འཕྲོས་ཡིན་
པར་འཆད་པ་ནི་ལེགས་པ་མ་ཡིན་ཏེ། ལམ་མ་བསྒོམས་པར་གཞི་དུས་ཀྱི་འཁོར་བའི་རླུང་རྒྱུ་
བ་ལ། དེ་བཞིན་གཤེགས་པའི་ཆོས་བསྡུ་བ་དང༌། སྒོ་གཉིས་ཀྱིས་བསྐུལ་བ་དང་འབབ་པའི་
དབྱེ་བ་སོགས་མི་བདེ་བའི་ཕྱིར་རོ། །དེས་ན་འདིས་ནི་རྒྱུད་རིམ་གྱི་ཏིང་ངེ་འཛིན་གྱི་མཚན་
ཉིད་གསལ་བར་བསྟན་པ་སྟེ། དེ་ལ་འདིར་རྒྱུད་ཅེས་བྱ་བ་ནི། གནས་པ་རྩ། གཡོ་བ་རླུང༌། 
བཀོད་པ་བྱང་ཆུབ་ཀྱི་སེམས། རང་བཞིན་ཆོས་ཉིད་དང་བཅས་པའི་མིང་ཡིན་ལ། དེ་རྣམས་
བཞུགས་ཚུལ་དང་རྗེས་སུ་མཐུན་པར། སྒོམ་པའི་རིམ་པ་ནི། རྒྱུད་ཀྱི་རྣལ་འབྱོར་ཡིན་ཞིང༌། 
རྩ་དབུ་མར་གཏུམ་མོ་འབར་བ་སོགས་རིམ་པ་གོང་མའི་ཡོན་ཏན་དང་མི་ལྡན་ཞིང་དེ་ཙམ་
ཡིན་པ་ནི་རྒྱུད་ཀྱི་རིམ་པའོ། །
འོན་ཀྱང་ལས་དང་པོ་པའི་ཞུགས་གནས་ཐིམ་ཚུལ་ཕྲ་མོ་དང༌། རྩ་གནས་གཞན་གྱི་
འབར་འཛག་དང༌། དབུ་མ་ཉིད་ལ་ཡང་ཆ་ཤས་ཕྲ་མོ་རེག་པའི་དགའ་བཞི་ཙམ་ནི་ཡོད་དོ། །
དེས་ན་འདི་ཡང་དམིགས་པ་གཅིག་ཏུ་མ་ངེས་ཏེ། རྩ་འཁོར་ལོ་མང་པོ་སྒོམ་པའམ། གནས་
དང་ལྡན་པའི་འཁོར་ལོ་ཅིག་སྒོམ་པའམ། ཡི་གེའི་ཁྱད་པར་མང་པོའམ། ཡི་གེ་གང་ཡང་

རུང་བ་ཅིག་སྒོམ་པའམ། ཐིག་ལེའི་འདུ་འཕྲོད་དང༌། ཐིག་ལེ་གནས་པ་དང༌། རླུང་དགང་
དབྱུང་དང༌། བུམ་པ་ཅན་དང༌། རླུང་གི་ཁ་དོག་གམ་དབྱིབས་སྒོམ་པ་དང༌། ཁྱད་པར་ཅན་
གྱི་རྣམ་པར་མི་རྟོག་པ་ཉིད་ལ་འཇོག་པ་ཡང་རུང་ཏེ། གཞིའི་གནས་ཐབས་དང་མཐུན་པ་
ཞིག་བསྒོམས་པས་དེ་ལ་ཅུང་ཟད་གསལ་སྣང་ཐོབ་ཏེ། རླུང་དབུ་མར་ཞུགས་གནས་ཐིམ་
གསུམ་བྱེད་ཅིང༌། བདེ་སྟོང་གསལ་བའི་ཉམས་ཆ་ཕྲ་བ་ལ་སྦྱོར་བ་ནི། རིམ་པ་འདིའི་རྣལ་
འབྱོར་ཡིན་ཏེ། ཨ་བ་དྷཱུ་ཏིར་གཏུམ་མོ་གསལ་བར་སྤོར་ནུས་པ་མ་ཡིན་པའི་རྫོགས་རིམ་གྱི་
རྣལ་འབྱོར་ལས་དང་པོ་པའི་ས་ལ་གནས་པ་མཐའ་དག རྒྱུད་ཀྱི་རིམ་པ་ཡིན་གྱི། དམིགས་
པ་གཅིག་ཁོ་ན་ལ་རྒྱུད་རིམ་ཡིན་པར་འདོད་པ་ནི་མི་འཐད་ལ། རྩ་རླུང་ཐིག་ལེའི་བཞུགས་
ཚུལ་ཙམ་རྒྱུད་རིམ་ཡིན་པར་འདོད་པ་ཡང་ཤིན་ཏུ་འཁྲུལ་ལོ། །དེས་ན་རིམ་བཞིར་གྲགས་
པའི་འཁྲིད་ཚུལ་ལས་བྱུང་བའི་དམིགས་པ་འདི་རྣམས་ནི། སྡོམ་པ་རྩ་རྒྱུད་ཀྱི་མན་ངག་ལས་
རྩམས་ནས། སློབ་དཔོན་ནག་པོ་སྤྱོད་པའི་གདམས་ངག་གཅིག་ནས་གཅིག་ཏུ་བརྒྱུད་དེ་ད་
ལྟར་བརྙེད་པའི་དམིགས་པ་ནི་འདི་ཙམ་མོ་ཞེས་པ་ཡིན་གྱི། རྒྱུད་གང་ལ་བརྟེན་ཡང་རུང་
སློབ་དཔོན་སུའི་མན་ངག་ཡིན་ཡང་རུང་ཏེ། རྒྱུད་རིམ་ལ་སོགས་པའི་མཚན་ཉིད་སོ་སོར་
ཚང་བ་ཐམས་ཅད་དེ་དང་དེ་ཡིན་པས། རྫོགས་རིམ་མཐའ་དག་ལ་རིམ་པ་བཞིས་ཁྱབ་པ་
ཡིན་ནོ། །
འདི་ལ་ས་མཚམས་རྣམ་པར་བཞག་ན། ཚོགས་ཀྱི་ལམ་དུ་སྒོམ་པའི་རྫོགས་རིམ་ཐམས་
ཅད་རྒྱུད་ཀྱི་རིམ་པའོ་ཞེས་བརྗོད་པར་བྱའོ། །འོ་ན་དམིགས་པ་དང་བཅས་པ་འདི་དག ། 
གཞི་དངོས་པོའི་བཞུགས་ཚུལ་སྒོམ་པར་ཇི་ལྟར་འགྱུར་སྙམ་ན། རྟོག་པས་བཏག་པ་ཡིན་
མོད་ཀྱང༌། དངོས་པོའི་བཞུགས་ཚུལ་དང་ཤིན་ཏུ་མཐུན་པར་སྒོམས་པ་ཡིན་པའི་ཕྱིར། དེ་
སྐད་ཅེས་བྱའོ། །གཞུང་དོན་ལ་གཉིས་ཀྱི་དང་པོ་བྱེད་ལས་ཀྱི་མཚན་ཉིད་བསྟན་པ་ནི། འདི་

རྣམས་ལས་ཞེས་པ་ནི། གོང་དུ་རྒྱས་པར་བསྟན་པའི་རྩ་གསུམ་འཁོར་ལོ་བཞི། ཡི་གེ་རླུང་
དང་བཅས་པ། དེ་རྣམས་ཀྱི་ནང་ནས་ཇི་ལྟར་རིགས་པ་སྒོམས་པ་ལས། གཙོ་བོ་སྟེ་རྩ་དབུ་
མ་ཇི་ལྟ་བར་རྩ་གཞན་རྩ་འདབ་བརྒྱ་ཉི་ཤུ་ལ་སོགས་པའི་ཁོང་སྟོང་ནི་ཨོ་ཊི་ཡ་ན་སྟེ། རྩ་དེ་
རྣམས་ཀྱི་གནད་འབྱེད་པའི་སྒོ་ཞེས་བྱ་བ་རྩ་མདུད་ཀྱི་སྒོ་རྣམས་ནས་རླུང་འཇུག་པས་དབུ་
མ་ཅུང་ཟད་ཁ་དབྱེ་ཞིང༌། རྩའི་ཁོང་སྟོང་དེ་རྣམས་སུ། རྡོ་རྗེ་མཁའ་འགྲོ་མ་གཏུམ་མོ་བསྐུལ་
བ་ལ་ཞུགས་པ་དེ། དབུ་མར་དངོས་སུ་འབར་བའམ་དངོས་ཀྱི་སྦྱོར་བ་ལ་རེག་པ་ནི་མ་ཡིན་
པ་དང༌། ཛ་ལན་དྷ་ར་སྟེ་ལྟེ་བ་ནས་ལྟེ་འོག་སོར་བཞིའི་བར་རོ། །དེ་ལྟར་ཡང་གྲུབ་ཆེན་དྲིལ་
བུ་པའི་རིམ་ལྔ་ལས། ད་ནི་ཛ་ལན་དྷ་རའི་རིམ་པ་བརྗོད་པར་བྱ་ཏེ། ལྟེ་བ་ཆུ་སོའི་མཚམས་
སུ་ནི། མདོག་ལྔར་ལྡན་པའི་ཐིག་ལེ་ནི། །སངས་རྒྱས་ལྔ་རྣམས་ཀྱིས་མཚོན་པ། །འཁོར་
ལོ་གྲུ་གསུམ་དཀར་དམར་ནི། །ཞེས་དབུ་མའི་མས་སྣ་རྩ་མདུད་གྲུ་གསུམ་ལ་སོགས་པའི་
གནས་དེ་ནི་ཛ་ལན་དྷ་རའི་གནས་ཞེས་བྱ་ཏེ། དེར་བདེ་བ་ཆེན་མོའི་ཡེ་ཤེས་དང་འདྲེས་པ་
ནི། ཁམས་སུམ་ཅུ་རྩ་གཉིས་ཀྱི་དྭངས་མ། ཁམས་ལྔའི་སྡེ་ཚན་དུ་བཅད་ནས། རླུང་དང་
ཁམས་རྣམས་རྩའི་མདུད་སྒོར་ཚོགས་པ་ཡིན་ཏེ། དེ་དག་ལ་བདེ་བ་ཆེན་པོའི་ཡེ་ཤེས་ཞེས་
བྱ་བ་ནི། བདེ་བའི་བརྟེན་ཡིན་པ་ལ་དགོངས་པའོ། །དེ་ལྟར་འདུས་པ་དེའི་ཕྱིས་ནི་དེ་བཞིན་
གཤེགས་པ་ཞེས་པའི་བརྟས། ཕུང་པོ་ལྔ་དང་འབྱུང་བ་ལྔ་དང༌། དབང་ཡུལ་རྣམས་ཀྱིས་རླུང་
དང་བདུད་རྩི་ཐིག་ལེ་རྣམས་ཏེ། ཆོས་དེ་རྣམས་ཀྱང་མདུད་པའི་སྒོར་འདུ་ཞིང༌། དབུ་མའི་
ནང་དུ་ཅུང་ཟད་འཇུག་པའོ། །ཕྱོགས་འདིར་བི་རུ་བའི་མན་ངག་ཏུ་གྲགས་པ་ལས། ཚོགས་
ལམ་གྱི་སྐབས་སུ་ཁམས་རྣམས་དབུ་མའི་མདུད་སྒོར་འདུ་ཞིང་ཚོགས་པའོ། །ཞེས་འདོད་པ་
ཡང༌། གནས་སྐབས་འདི་དང་མཐུན་རུང་ཡིན་ནོ། །དེ་ལྟར་ན་རྩའི་མདུད་སྒོ་ནས་རླུང་འཇུག་
ཅིང༌། དབུ་མ་དང་རྩ་འདབ་རྣམས་ཀྱི་ཁོང་སྟོང་དུ། འཇུག་པ་དང༌། གནས་པ་དང༌། ཐིམ་

པས་རིམ་པས་གཏུམ་མོ་བསྐུལ་བར་ནི་བྱེད་ལ། དབུ་མའི་ཁ་ཅུང་ཟད་བྱེ་ཞིང་རླུང་འདུས་
པའི་བརྟེན་འབྲེལ་གྱིས། དང་པོ་སྤྱི་བོ་ལ་བརྟེན་པའི་ཁམས་སོ་གཉིས་ཀྱི་ཆ་ཤས་དང༌། 
ཕྱིས་སྙིང་མགྲིན་ལ་བརྟེན་པའི་ཕུང་ཁམས་སྐྱེ་མཆེད་ཀྱི་དྭངས་མ་རླུང་དང་བཅས་པ་ཡང་ཅི་
རིགས་པར་མདུད་སྒོར་འདུ་ཞིང་དབུ་མར་ཡང་ཅུང་ཟད་འཇུག་པ་ནི་ཡིན་ལ། རླུང་ཐིམ་ཚུལ་
སྟོབས་ཆུངས་བས། ཚངས་པའི་མེ་ཡན་ཆད་གསལ་བར་འབར་མ་ནུས་པའི་གནས་སྐབས་
ནི། རྒྱུད་རིམ་གྱི་མཚན་ཉིད་དོ་ཞེས་པ་ནི་གྲུབ་དོན་ནོ། །སྐབས་འདིར་ཐེ་ཚོམ་འདི་འབྱུང་
ཏེ། ཐོག་མར་སྙིང་ག་ལ་སོགས་པ་རྩ་འཁོར་ལོ་གཞན་ལ་གནད་དུ་བསྣུན་པ་ལས། སོ་སོའི་
གནས་དེ་དག་ཏུ་རླུང་འགག་ཅིང༌། ཁམས་འདུ་བ་འཐད་ཀྱི། དབུ་མའི་མས་སྣ་ཁོ་ནར་འདུའོ། །
ཞེས་འཆད་པ་འདི་མི་བདེའོ། །སྙམ་ན་དམིགས་པའི་ཁྱད་པར་མི་འདྲ་བ་སྣ་ཚོགས་པས་ནི། 
ཐོག་མ་ཉིད་དུ་དེ་དང་དེར། ཉམས་ཀྱི་སྣེ་འདྲེན་པའི་ཚུལ་གྱིས། རླུང་ཐིམ་ཚུལ་དང༌། ཁམས་
འདུ་ཚུལ་དང༌། ཉམས་མི་འདྲ་བ་སྣ་ཚོགས་འཆར་སྲིད་ཀྱང༌། རྩ་རྣམས་ཕན་ཚུན་འབྲེལ་བའི་
རྒྱུ་མཚན་གྱིས་གཅིག་ལ་གཅིག་ཕན་བཏགས་པའི་ཚུལ་དུ་མཐར་ཐམས་ཅད་མཚུངས་པར། 
དབུ་མའི་མས་སྣར་རླུང་འགག་ཅིང་ཁམས་འདུ་བ་ཡིན་པས། དེ་ལ་ཐོག་མ་ངེས་པར་དབུ་
མའི་མས་སྣར་དམིགས་པ་གཏོད་དགོས་པ་ནི་མ་ཡིན་ནོ། །
སྐབས་འདིའི་གནད་འབྱེད་པའི་སྒོ་ནས། ཛ་ལན་དྷ་ར་ཞེས་པ་སྨིན་མཚམས་དང༌། སྤྱི་
གཙུག་ལ་འཆད་པ་མང་མོད་ཀྱི། དེ་ལྟར་ན་རྒྱུད་ཀྱི་རིམ་པའི་སྐབས་སུ། དེ་བཞིན་གཤེགས་
པའི་རྒྱུད་ལ་འགྲོ་འོང་འབྱུང་བའི་སྐྱོན་དང༌། འོག་གི་ཡེ་ཤེས་རིམ་པ་དང་ཟློས་པའི་སྐྱོན་དུ་
ཡང་འགྱུར་རོ། གཉིས་པ་རྒྱུད་རིམ་སྒོམ་པའི་མཚན་གཞི་ངོས་བཟུང་བ་ནི། མཚན་ཉིད་དེ་
ལྟ་བུ་ལྡན་པ་ལས། སྒོམ་བྱ་དམིགས་པའི་ཁྱད་པར་ནི། རྩ་སྒོམ་པ་དང༌། ཡི་གེ་སྒོམ་པ་དང༌། 
ཐིག་ལེའི་གཟུགས་སྒོམ་པ་དང༌། རླུང་གི་མདོག་དབྱིབས་སྒོམ་པ་སོགས་དང༌། ལུས་ངག་

ཡིད་གསུམ་གྱི་བྱེད་བཅིང་ཁྱད་པར་རྣམས་ནི་དཀྱིལ་འཁོར་དང༌། འབར་འཛག་ལ་སོགས་
པའི་རྣམ་པ་སྒོམ་པ་ནི་སྦྱིན་སྲེག་དང༌། འོད་གསལ་བསྡུ་བ་སོགས་མཆོད་སྦྱིན་དང༌། མི་རྟོག་
པ་བྱེད་བཅིང་གི་གནད་དང་ལྡན་པ་ལྟ་བུ་ནི་བསམ་གཏན་དང༌། ལྷའི་རྣམ་པ་སོགས་ནི་སྒོམ་
པ་དང༌། རྡོར་བཟླས་དང་བུམ་པ་ཅན་སོགས་གཟུངས་སྔགས་དང༌། བཙན་ཐབས་ཀྱི་སྦྱོར་
བས་འབྱུང་བ་ལྔའི་རླུང་དང༌། བདུད་རྩི་ལྔའི་དྭངས་མ་དགག་པ་སོགས། རྡུལ་ཚོན་དབྱེ་བ་
སྟེ། དེ་དག་ལ་སོགས་པ་སྒོམ་བྱ་ཡིན་པར་རྟོག་པར་བྱའོ། །འོ་ན་འདིར་དཔྱིད་ཀྱི་ཐིག་ལེའི་
བརྒྱད་པ་དང༌། དགུ་པ་ལས་བཤད་པ་ལྟར། དཀྱིལ་འཁོར་གྱི་དེ་ཁོ་ན་ཉིད་ལ་སོགས་པ་དེ་
དག་ཁོ་ན་འདིར་བསྟན་པའི་ཡིན་ནམ་སྙམ་ན། དཀྱིལ་འཁོར་ལ་སོགས་པ་ཆོས་དེ་དང་དེར་
འཇོག་པའི་རྒྱུ་མཚན་གྱི་སྒོ་ནས་གནད་གཅིག་ཀྱང༌། སྟོན་ཚུལ་མི་གཅིག་ཏེ། དེར་བཤད་པ་
ནི། སྔགས་རིམ་ཕན་ཆད་གྱི་ཡེ་ཤེས་ལ། དེ་དག་ཚང་ཚུལ་བཤད་པ་ཡིན་ཞིང༌། འདིར་ནི་
ལས་དང་པོ་པའི་དམིགས་པའི་ཡུལ་སོ་སོ་ལ་དེ་དག་གི་མིང་བསྟན་པ་ཡིན་ནོ། །ཡང་རྣམ་
པ་གཅིག་ཏུ་ན། གཏུམ་མོ་དྷཱུ་ཏིར་འབར་བ་ནི་སྔགས་ཡིན་པས། དེ་སྒྲུབ་བྱེད་ཀྱི་ཐབས་ནི་
རྒྱུད་དེ་རྒྱུད་ཀྱི་སྦྱོར་བའམ་ཆོ་གའོ། དེ་ལྟ་བུར་བྱ་བའི་རིམ་པ་ཡིན་པས་ན་ལམ་འདི་ནི་རྒྱུད་
ཀྱི་རིམ་པའོ། །ཞེས་ངེས་པར་བྱ་སྟེ། གཞུང་ལས་རྒྱུད་ཀྱི་རིམ་པའོ། །ཞེས་པ་ནི་གཞུང་གི་ས་
མཚམས་བཅད་པའོ། །
༈ གཉིས་པ་སྔགས་ཀྱི་རིམ་པ་ནི། སྲུབ་བྱ་སྲུབ་བྱེད་ཡང་དག་པར་སྦྱོར་བས། ཡེ་ཤེས་
ཀྱི་མེ་ལས་ཀྱི་རླུང་གིས་སྦར་ཏེ། ལྟེ་བའི་དཀྱིལ་འཁོར་དུ་དྲོ་བ་དང༌། དུ་བ་འཐུལ་བ་དང༌། 
འབར་བ་དང༌། གནས་པ་དང༌། གསལ་བ་དག་གིས། དམ་ཚིག་གི་འཁོར་ལོར་སོན་པ་དག་
གི་དེ་བཞིན་གཤེགས་པ་རྣམས་སྲེགས་ནས་ལོངས་སྤྱོད་ཀྱི་འཁོར་ལོར་སོན་པའི་ཐབས་
ལ། སྐོར་བ་ལན་གསུམ་བྱས་ཏེ། མཛོད་པུར་སོང་ནས་གནད་འབྱེད་པའི་སྒོ་ཨོ་རྒྱན་གྱི་མིང་

ཅན་ནས་བྱུང་སྟེ། འཇིག་རྟེན་གྱི་ཁམས་རྣམས་སུ་སོན་པའི་དེ་བཞིན་གཤེགས་པ་རྣམས་
ཀྱི་ཐུགས་ཀ་ནས་བསྡུས་པ་དང༌། སྤྱི་གཙུག་གི་བུ་ག་ནས་སོང་ནས། གསེར་གྱི་སྒོ་ཛཱ་ལན་
དྷ་རའི་མིང་ཅན་ནས་ཞུགས་ཏེ། སྔ་མ་ལྟར་དམ་ཚིག་གི་འཁོར་ལོ་སྲེག་གོ །འབྱུང་བ་དང་
འཇུག་ཡང་མི་མཐོང་སྟེ། སྐྲའི་རྩེ་མོ་བརྒྱ་སྟོང་གི་ཚད་ཀྱི་ཆའི་ཕྱིར་རོ་ཞེས་བྱའོ། །ཞེས་པ་སྟེ། 
དེ་ཡང་སྔགས་ཀྱི་རིམ་པ་ཞེས་པ་ལ། སྔགས་ནི་ཙནྚ་ལི་ལྟེ་བའི་གཏུམ་མོ་སྟེ་ཇི་སྐད་དུ་སྒྲ་ནི་
སྲོག་ཏུ་བརྗོད་པ་སྟེ། །འཁོར་བར་བྱེད་པ་བཟླས་པར་བརྗོད། །ཅེས་པ་ལྟར་ཡིན་ལ། རིམ་པ་
ཞེས་པ་ནི་དེ་ཉིད་རྣམ་རྟོག་གི་རྩོལ་བས་བསྐྱེད་པ་དང༌། ཉམས་སྣང་དུ་ཤར་བ་ཙམ་མ་ཡིན་
པར། རྡོ་རྗེའི་ལུས་ལ་དངོས་སུ་འབར་བའི་ལམ་གྱི་རིམ་པ་ཡིན་པའི་དོན་ནོ། །དེས་ན་འདི་
ནི་ས་མཚམས་སུ་སྦྱར་བའི་ཚེ། སྦྱོར་ལམ་དྲོད་ཀྱི་ཕྱེད་སྔ་མའམ། འོག་མ་ཡིན་ནོ། དེ་ཡང་
སྲུབ་པར་བྱ་བ་རྐྱང་མ་དང་སྲུབ་པར་བྱེད་པོ་རོ་མ་ཡང་དག་པར་སྦྱོར་བ་སྟེ། རོ་རྐྱང་གི་རྒྱུ་བ་
གཅིག་ཏུ་སྒྲིལ་བའི་ནི། མཉམ་བཞག་ཏུ་རོ་རྐྱང་གི་ལམ་དེ་གཉིས་འགགས་ཏེ། དབུ་མར་
ཐིམ་པའི་ཡེ་ཤེས་སྐྱེ་བར་འགྱུར་རོ། །འདི་ལ་ནི་དང་པོར་གཡས་གཡོན་འགགས་པས་སྲོག་
དང་ཐུར་སེལ་བསྲེ་བ་དང༌། དང་པོར་སྲོག་ཐུར་བསྲེས་པས་གཡས་གཡོན་ཡང་འགག་པའི་
རིམ་པ་གཉིས་ཡོད་པ། གང་ལྟར་ཡང་འདྲ་སྟེ། རོ་རྐྱང་བཀག་པས་དབུ་མ་རྒྱས་ལ། དེ་ལས་
ཡེ་ཤེས་སྐྱེ་བ་ནི་ཆོས་ཉིད་ཡིན་ནོ། །དཔལ་དྲི་མ་མེད་པའི་འོད་ལས་ཀྱང༌། དེ་བཞིན་སེམས་
ཀྱི་འོད་གསལ་རྟོག་པ་ཡི། །སྒོམ་པའི་ཐབས་དག་གིས་ནི་མི་མཐོང་སྟེ། །དེ་ཉིད་དུས་ནི་རྐྱང་
མ་དག་དང་ནི། །རོ་མ་གཅིག་ཏུ་སྦྱོར་བའི་མཐོང་བར་འགྱུར། །ཞེས་སོ། །ཡེ་ཤེས་ཀྱི་མེ་ཞེས་
པ་རྗེ་བཙུན་མར་དོལ་ནི་ལྟེ་བའི་ཨཾ་ལ་འཆད་ཅིང༌། རྗེ་བཙུན་མལ་གྱི་རྗེ་འབྲངས་རྣམས། ལྟེ་
འོག་གི་ཀྵ་ཡིག་ལ་འཆད་པ་སྐབས་འདིར་ཕྱེ་མ་ལྟར་འཐད་པས། རོ་རྐྱང་འགགས་པ་ལས། 
གསང་བ་ནས་དབུ་མའི་མས་སྣའི་བར་དུ། དབུ་མ་རྒྱས་པས་ལས་ཀྱི་རླུང་གསར་དུ་སྐྱེས་པ་

དེས་དབུ་མའི་མས་སྣའི་དམར་ཆ་ཀྵ་ཡིག་ཚངས་པའི་མེ་འབར་བར་འགྱུར་ལ། ལས་ཀྱི་རླུང་
དེའི་རྒྱུ་དང་ཚངས་པའི་མེ་འདྲེས་པས། ལྟེ་བའི་ཨཾ་ཡིག་གསོས་ཏེ། དྲོད་དང༌། འཕར་གཡོ་ལ་
སོགས་པའི་རྟགས་དུ་མ་འབྱུང་བ་ནི། ལྟེ་བའི་དཀྱིལ་འཁོར་དུ་དྲོ་བ་དང་ཞེས་པའི་དོན་ནོ། །
ལྟེ་བའི་མེ་དེ་ཅུང་ཟད་བརྟན་པར་གྱུར་པ་ན། སླར་ཡང་རིམ་གྱིས་རོ་མ་ནས་འབར་ཏེ། 
འཁོར་ལོ་གོང་མ་གསུམ་སྲེག་ཅིང༌། ཧཾ་གི་ཕྱི་ཤུན་ཞུ་བ་རྣམས་རྐྱང་མའི་ལམ་ནས་བབས་ཏེ་
སྔར་སྲེག་པའི་འཁོར་ལོ་རྣམས་གསོས་ཤིང༌། ལྟེ་བའི་ཨཾ་ཡིག་ལ་འདུ་འཕྲོད་འབྱུང་བའོ། །དེ་
དག་གི་བར་དུ་ངེས་པ་དང་མ་ངེས་པའི་རྟགས་སྣ་ཚོགས་འབྱུང་ཞིང༌། ཁྱད་པར་སྐབས་དེར་
གཏུམ་མོ་འབར་བའི་སྟོབས་ཀྱིས་ཐོབ་པའི་རྟགས་ནི་དུ་བ་མཐུལ་བ་དང༌། ཞེས་པ་མཚོན་
པར་བྱེད་པ་སྟེ། དུ་བ་དང་སྨིག་རྒྱུ་དང༌། སྲིན་བུ་མེ་ཁྱེར་དང༌། མར་མེ་འབར་བ་དང༌། ནམ་
མཁའ་སྤྲིན་མེད་པ་ལྟ་བུ་སྟེ་རྟགས་ལྔ་འབྱུང་བའོ། །དེ་ལྟར་དུ་བ་སོགས་ནི་རོ་རྐྱང་གི་འབར་
འཛག་འབྱུང་བའི་སྐབས་ཡིན་ལ། འབར་བ་ཞེས་པ་ནི་གཏུམ་མོའི་འབར་སྣང་འབྱུང་བའོ། །
གནས་པ་ནི། རླུང་གི་རྒྱུ་བ་འགགས་པའི། གཟུང་འཛིན་གྱི་སྣང་བ་ཡང་འགག་ཅིང༌། རང་
རིགས་ཙམ་ལ་གནས་པའོ། །གསལ་བ་ཞེས་པ་ནི་ཇི་ལྟ་བའི་ཕྱོགས་ནས་གནས་ལུགས་ལ་
གསལ་སྣང་ཅུང་ཟད་སྐྱེས་ཤིང༌། ཇི་སྙེད་པའི་ཕྱོགས་ལ། དག་པའི་སྣང་བ་སྣ་ཚོགས་པ་
འཆར་བའོ། །
སྐབས་འདིར་འབར་བ་སྨིག་རྒྱུ་དང༌། གནས་པ་མེ་ཁྱེར་དུ་འཆད་པ་སོགས་ནི། ཚིག་
དོན་ལ་མ་ཞུགས་པ་ཡིན་ནོ། །དེ་ལྟར་རྟགས་དེ་རྣམས་དང་ལྡན་པས། གཏུམ་མོའི་མེ་ཤིན་ཏུ་
ཕྲ་བ་འབར་བ་དེས། དབུ་མའི་ལམ་གྱི་སྒོ་ཕྱེ་ནས་འཇུག་སྟེ། གང་དབུ་མར་གཏུམ་མོ་འབར་
ཕྱིན་ཆད་ནས། བདུན་ཁྲི་ཉིས་སྟོང་གི་རྩ་དེའི་འོད་ཀྱིས་ཁྱབ་ཅིང༌། བ་སྤུའི་ཁུང་བུ་ཐམས་
ཅད་ཀྱི་བར་དུ་ཡང༌། གཏུམ་མོའི་མེ་དྲོད་འཇུག་པ་དང༌། ལྷ་དང་ལྷ་མིན་སོགས་ཀྱིས་སྒྲུབ་

པ་པོ་དེ་མི་མཐོང་བ་དང༌། འབར་བ་དང༌། སྒྲ་དང༌། མཁའ་འགྲོ་མ་དང་སྲིན་པོའི་གཟུགས་
སྣ་ཚོགས་ཀྱིས་མ་རུང་བ་རྣམས་ལ་སྡིག་པར་བྱེད་དོ། །དེས་ལྟེ་བའི་སྟེང་གི་རྩ་མདུད་བཅོམ་
ཞིང་དབུ་མར་རིང་དུ་འབར་ཏེ། སྙིང་གའི་རྩ་མདུད་ཀྱང་གཞིག་ཅིང༌། ཆོས་ཀྱི་འཁོར་ལོ་
མེས་གང་བ་ན། དེར་གནས་པའི་རླུང་ཕུང་པོ་ལྔའི་རང་བཞིན་ཅན་རྣམས་གཏུམ་མོའི་མེ་
དང་འདྲེས་པར་འགག་པར་འགྱུར་ཞིང༌། དེའི་མཐུ་ལས་ཕུང་པོ་ལྔའི་རྣམ་རྟོག་ཅི་རིགས་པ་
འགག །མངོན་ཤེས་ལྔ་ཅི་རིགས་པ་འཆར། འབྱུང་བ་ལྔ་ལ་ཅུང་ཟད་དབང་བསྒྱུར་བར་ནུས། 
དེ་ལ་དམ་ཚིག་གི་འཁོར་ལོ་ཞེས་བྱ་བ་ནི། སྙིང་ཁ་ཆོས་ཀྱི་འཁོར་ལོ་ཡིན་ཏེ། དགྱེས་རྡོར་
ལས། རྟག་ཏུ་དམ་ཚིག་ལ་སྤྱོད་ཕྱིར། །དམ་ཚིག་སེམས་དཔར་བརྗོད་པར་བྱ། །ཞེས་དམ་
ཚིག་སེམས་དཔའ་ནི་ཐུགས་རྡོ་རྗེ་ཡིན་ལ། དེའི་ཕྱིར་ཐུགས་ཀྱི་འཁོར་ལོ་སྟེ་སྙིང་གའོ། །དེར་
གཏུམ་མོའི་མེ་སོན་པ་དག་གིས། དེ་བཞིན་གཤེགས་པ་སྟེ་ཕུང་པོ་ལྔའི་རྣམ་རྟོག་རླུང་དང་
བཅས་པ་སྲེགས་ནས། སླར་ཡང་གཏུམ་མོའི་མེ་དེ་ལོངས་སྤྱོད་ཀྱི་འཁོར་ལོ་མགྲིན་པར་སོན་
པའི་ཚེ། སྔར་འབྱུང་བ་བཞིའམ་ལྔའི་རླུང་ཅུང་ཟད་འགག་བཞིན་པའི་རྒྱུན་ལ། འདིར་ཤིན་
ཏུ་འགག་པར་འགྱུར་ཞིང༌། སྤྱིར་གཟུང་འཛིན་གྱི་རླུང་བཅུ་གཉིས། ལྟེ་སྙིང་མགྲིན་གསུམ་
གྱི་འཁོར་ལོ་ཐམས་ཅད་ལ་གནས་པ་ཡིན་པ་ལས། སྐབས་འདིར་མགྲིན་པར་གནས་པའི་དེ་
རྣམས། གཏུམ་མོའི་མེ་དང་འདྲེས་པའི་ཚུལ་གྱིས། མཉམ་བཞག་ཏུ་རྒྱུ་བ་འགག་པར་འགྱུར་
ལ། ཁམས་ལྔའི་རྣམ་རྟོག་ཅི་རིགས་པ་སྤངས་པ་དང༌། དབང་ཡུལ་ཐམས་ཅད་བདེ་བའི་རྣམ་
པར་ཡང་ཡང་འཆར་བ་དང༌། བདེན་ཚིག་འགྲུབ་ཅིང་ལྕེ་དང་དཔུང་པ་འཕེལ་ལ་ལུས་སྟོབས་
རྒྱས་ཤིང༌། མ་སླབས་པའི་བསྟན་བཅོས་ཤེས་པ་ལ་སོགས་པ་འབྱུང་ངོ༌། །ཐབས་ལ་སྐོར་བ་
ལན་གསུམ་བྱས་པའི་དོན་ནི། མགྲིན་པའི་ཨོཾ་ཡིག་དེ་ཉིད། མེའི་ཐབས་སུ་སྟོན་པའི་དོན་མ་
ཡིན་གྱི། གཏུམ་མོའི་མེའི་ཐབས་ནི་སྙིང་གའི་ཐིག་ལེའོ། །

ལན་གསུམ་སྐོར་བའི་དོན་ལ། ལོ་པཎ་གོང་མ་རྣམས་མེ་ལན་གསུམ་ཟློག་པའི་དོན་དུ། 
བཞེད་པ་ཤིན་ཏུ་ལེགས་ཏེ་རྒྱུད་སྡེ་གཞན་ལས་ཀྱང་རྒྱས་པར་བཤད་དོ། དེས་ན་མགྲིན་པའི་
འོག་ལོགས་ཀྱི་རྩ་མདུད་ལ་རེག་པའི་ཚེ། དེའི་རླན་གཤེར་དང་རླུང་གིས་ལན་གཅིག་མེ་སྟེ་
ལྟེ་བའི་བར་དུ་བཟློག་པར་འགྱུར་ལ། དེ་ནས་མགྲིན་དབུས་ཀྱི་ཐིག་ལེ་དམར་པོ་ཉིད་དང་
འཕྲད་པའི་ཚེ། དེའི་རླུང་ཤུགས་ཀྱིས་ལན་གཅིག་བཟློག་པ་དང༌། དེ་ནས་མགྲིན་པའི་མེ་ཡང་
གསོས་ཏེ། མེ་ལྕེ་གཅིག་ཏུ་གྱུར་ནས་མགྲིན་པའི་སྟེང་གི་རྩ་མདུད་ཀྱི་སྒོ་གླེག་བཅོམ་པ་ན། 
སྤྱི་བོ་དང་ཉེ་བའི་རླུང་བསིལ་བ་མཐུར་དུ་བབས་པའི་ནུས་པས། སླར་ཡང་མེ་ལྕེ་ལན་གཅིག་
པ་ཟློག་ཏེ་བཟློག་ཚུལ་དེ་ནི་འཁོར་བ་ལྟ་བུ་ཡིན་པས། ཐབས་སྙིང་གའི་ཐིག་ལེ་ལ་སྐོར་བ་
ལན་གསུམ་བྱས། ཞེས་གསུངས་པ་ཡིན་ལ། སོན་པའི་ཐབས་ལ་ཞེས་འབྱུང་བ་ནི། ལོངས་
སྤྱོད་ཀྱི་འཁོར་ལོ་གཏུམ་མོའི་མེ་སོན་པའི་གནས་སྐབས་སུ། མེ་དེ་ཉིད་རང་གི་ཐབས་ལ་
སྐོར་བ་ལན་གསུམ་བྱས་ཞེས་པའི་དོན་དེ། མགྲིན་པར་གནས་པའི་ཐབས་ལ་མེས་སྐོར་བ་
བྱེད་ཅེས་པའི་དོན་ནི་མ་ཡིན་ནོ། །རྒྱུད་གཞན་ལས་ནི་འཁོར་ལོ་ཐམས་ཅད་ལ་ཡང་བཟློག་
པར་བཤད་དོ། དེ་ནས་མགྲིན་པའི་སྟེང་དུ་འབར་ཏེ། རོ་མས་བསྡུས་པའི་རྩ་རྣམས་མེ་འོད་
ཀྱི་གང་བས་ནང་དུ་གནས་པའི་ཐིག་ལེ་མང་པོ་ཕྱིར་གཡོ་བ་དང༌། རྐྱང་མས་བསྡུས་པའི་རྩ་
རྣམས་གང་བས། ཕྱིའི་ཐིག་ལེ་རྣམས་ནང་དུ་འདུ་བར་འགྱུར་ལ། དེ་གཉིས་ལ་རིམ་པ་བཞིན་
གསལ་བ་དང༌། སྟོང་པའི་ཉམས་མཐའ་དབུས་མེད་པ་འབྱུང་ངོ༌། །འབར་བ་སྤྱི་བོར་ཕྱིན་
པ་ན། ཧཾ་ཡིག་གི་སྙིང་པོ་ཅུང་ཟད་ཞུ་ཡང་སྟོབས་ཆུང་བས་འཛག་པར་མི་ནུས་ཏེ། གཏུམ་
མོའི་མེ་གྱེན་དུ་འབར་བའི་ཤུགས་ཀྱང་དེ་མཚམས་ནས་ལོགས་ཏེ། དབུ་མ་ཉིད་ཀྱི་ཡལ་ག་
ཁ་འཕྲེད་ལྟས་ཞིག་གི་ནང་ནས་ཚུར་འཁྱོགས་ཏེ། མཛོད་སྤུ་སྟེ་སྨིན་འཚམས་སུ་སོང་ནས། 
གནད་འབྱེད་པའི་སྒོ་ཞེས་བྱ་བ། ཡལ་གའི་རྩ་དེ་ཉིད་ཀྱི་རྩེ་མོ་ལ། རྩ་འདབ་དྲུག་པའི་འཁོར་

ལོ་ཞིག་གནས་པ་དེའི་ལྟེ་བའི་རྩ་མདུད་ཕྱེ་སྟེ་འགྲོ་བ་ཡིན་ལ། སྒོ་དེ་ནས་གཏུམ་མོ་སོང་བ་ནི། 
རྩ་སྟོང་ཕྲག་བདུན་ཅུ་རྩ་གཉིས་ཀྱི་ཁོང་སྟོང་ཐམས་ཅད་དུ་རྒྱུ་བའི་ལམ་དང་འབྲེལ་བ་ཡིན་
པས། རྩ་སྦུགས་སྟོང་པ་རྣམས་ནི། གཏུམ་མོ་དང་རླུང་འཕུར་ཞིང་འགྲོ་བའི་གནས་ཡིན་ལ། 
དེར་འཇུག་པའི་སྒོ་ཡིན་པའི་སྨིན་མཚམས་གནད་ཀྱི་སྒོ་ལ་ཨོ་ཊི་ཡ་ན་ཞེས་མིང་བཏགས་པ་
སྟེ། ཨོ་ཊི་ཡ་ན་ཞེས་པ་བོད་སྐད་དུ་སྒྱུར་བ་ནི་འཕུར་འགྲོ་ཞེས་པ་ཡིན་ནོ། །དོན་འདི་བཞིན་
མ་གོ་བར། ཨོ་རྒྱན་རྣ་བ་གཡས་པའི་མིང་ཡིན་བསམ་ནས། གཏུམ་མོའི་མེ་རྣ་བ་གཡས་པ་
ནས་སྤྲོ་བར་འདོད་པ་སོགས་ནི་གད་མོའི་གནས་སོ། །འཇིག་རྟེན་གྱི་ཁམས་ཏེ། ལུས་ཀྱི་
ཆ་ཐམས་ཅད་དུ་སོན་ཞིང་གནས་པའི་དེ་བཞིན་གཤེགས་པ་སྟེ། ཕུང་ཁམས་སྐྱེ་མཆེད་ཀྱི་
རྩ་རླུང་ཁམས་རྣམས་གཏུམ་མོའི་མེས་ཁྱབ་ཅིང༌། དེ་རྣམས་ཞུ་བས་སྙིགས་མའི་ཆ་རྣམས་
འབྲིད་པར་བྱེད་ཅིང༌། དྭངས་མའི་ཆ་རྣམས་རྒྱས་པར་གྱུར་པ། རྩའི་ལམ་གཅིག་ནས་གཅིག་
ཏུ་རྒྱུད་ཅིང༌། །མཐར་སྤྱི་གཙུག་གི་གནས་དབུ་མའི་ཡས་སྣའི་སྒོར་འདུས་པ་ནི། ཐུགས་ཀ་
ནས་བསྡུས་པའི་དོན་ཏེ། དེ་ནས་སྤྱི་གཙུག་ཚངས་པའི་བུ་ག་ལས། །ནང་དུ་འོང་བའི་རླུང་གི་
ཁམས་དེ་དག་རྒྱས་ཤིང་དྭངས་མར་ཡང་བྱེད་ལ། །ཚངས་བུག་ནས་སྤྱི་བོའི་འཁོར་ལོའི་ལྟེ་
བའི་གནས་ཀྱི་བར་ནི། གསེར་གྱི་སྒོའམ་ཛ་ལན་དྷ་རའི་མིང་ཅན་ཏེ། དེ་ནས་ཞུགས་ཏེ་རྩ་
འདབ་སོ་གཉིས་ནས་བབས་ཤིང་རྒྱས་པར་གྱུར་པའི་ཐིག་ལེ་དང་འདྲེས་པ་རྣམས། ཧཾ་ཡིག་
ལ་འདྲེས་པ་ན། སྔར་ཅུང་ཟད་ཞུ་བ། རྒྱབ་དཔུང་སྟོབས་དང་ལྡན་པར་གྱུར་ནས། སྔོན་ཇི་
ལྟར་སྲེག་པའི་རིམ་པ་ལྟར་འོངས་པ་སྟེ། ཧཾ་ཞུ་བའི་བྱང་ཆུབ་ཀྱི་སེམས་དབུ་མའི་ལམ་ནས་
འོང་ཞིང༌། འཁོར་ལོ་སོ་སོའི་མདུད་པའི་ལམ་ནས་བབས་ཏེ། སྔར་གཏུམ་མོའི་མེས་སྲེག་པ་
རྣམས་གསོ་བའི་ཚུལ་དང༌། མགྲིན་པ་དང་སྙིང་གའི་ཐིག་ལེ་ཞུ་བ་དང་ཡང་འདྲེས་ནས། ལྟེ་
བར་དཔྱིད་ཐིག་ཁ་སྦྱོར་དུ་འགྱུར་ལ། ཡང་དམ་ཚིག་གི་འཁོར་ལོ་སྲེག་པ་སོགས་སྔོན་བཞིན་

དུ་འབར་འཛག་ཐུན་དང་ཐུན་ལ་རྟག་ཏུ་འབྱུང་བར་འགྱུར་རོ། །དེ་ལྟར་དབུ་མར་དཔྱིད་ཐིག་
ཁ་སྦྱོར་དུ་གྱུར་པའི་སྐབས་ནི། སྤྱིར་རྟགས་ལྔ་ལ་སོགས་པས་བསྡུས་པའི་སྣང་བ་སྣ་ཚོགས་
པ་དང༌། ཁྱད་པར་ལྷའི་འཁོར་ལོ་རབ་འབྱམས་འབྱུང་བར་འགྱུར་རོ། །དེ་ལ་སྲེག་པའི་དོན་
ནི་དེ་དང་གཏུམ་མོས་ཁྱབ་པ་དྲོད་ཀྱི་རང་བཞིན་དུ་གྱུར་པ་དང༌། ཁམས་སྙིགས་མ་རྣམས་
ཅུང་ཟད་ཅུང་ཟད་བྲི་བའི་དོན་དེ་ཉམས་སྐྱོན་ཡོན་འདྲེས་མའམ། བདེ་སྡུག་སྤེལ་མར་འབྱུང་
བ་ཡིན་ལ། བསོས་པའི་དོན་ནི་ཧཾ་གི་ཟེགས་མས་ཁྱབ་པས་སྙིགས་མ་རྣམས་བྲི་བའི་ཤུལ་དུ་
དྭངས་མ་རྒྱས་ཤིང་བདེ་བ་དང༌། ཡོན་ཏན་འབའ་ཞིག་སྐྱེས་པའོ། །
འདིར་འཇུག་པ་དང་འབྱུང་བ་ཞེས་པ་ལ། སྔ་མ་རྣམས་འབར་འཛག་གི་དོན་ལ་འཆད་
ཀྱང༌། རླུང་འགྲོ་འོང་ལ་བཤད་ན་ལེགས་ཏེ། དེས་ན་མཉམ་བཞག་ཏུ་རོ་རྐྱང་གི་རླུང་འཇུག་
པ་དང༌། འབྱུང་བ་འགགས་པས་མངོན་གྱུར་དུ་མཐོང་བ་མེད་དོ། །ད་དུང་གཉིས་སྣང་ཕྲ་མོ་
འབྱུང་བའི་རྒྱུ། རོ་རྐྱང་གི་རྒྱུ་བ་ཕྲ་མོ་ཡོད་མོད་ཀྱང༌། སྐྲའི་རྩེ་མོ་བརྒྱ་སྟོང་གི་ཚད་ལྟར་ཤིན་ཏུ་
ཕྲ་བའི་ཕྱིར་མི་མངོན་ཞེས་བྱའོ། །སྔགས་ཀྱི་རིམ་པ་ཞེས་པ་ནི་གཞུང་གི་ས་མཚམས་བཅད་
པའོ། །གསུམ་པ་ཡེ་ཤེས་ཀྱི་རིམ་པ་ནི། དེ་ནས་དེ་བཞིན་གཤེགས་པ་རྣམས་ཀྱི་ཐུགས་ཀར་
སོན་ནས་དམ་ཚིག་གི་འཁོར་ལོ་ལ་བསྡུས་ཏེ། ཆོས་ཀྱི་དབྱིངས་ཡེ་ཤེས་བདུད་རྩི་བླངས་ནས་
སྔར་གསུང་བའི་སྒོ་ནས་འབྱུང་སྟེ། འོ་མའི་རྒྱུན་ལྟར་འོངས་ནས་སྒོ་དེ་ཉིད་དུ་ཞུགས་ཏེ། སོའི་
མཚམས་ཀྱི་ནང་དུ་སོན་པའི་བུ་ག་ནས། ལོངས་སྤྱོད་ཀྱི་འཁོར་ལོར་ངལ་བསོ་སྟེ། བསྲེགས་
པའི་དེ་བཞིན་གཤེགས་པ་དག་དམ་ཚིག་གི་འཁོར་ལོར་སོན་པ་རྣམས་ལ་དགའ་བསྐྱེད་ནས་
ལྟེ་བའི་དཀྱིལ་འཁོར་དུ་གནས་པ་ཡིན་ནོ། །འདིར་ཡང་འགྱུར་བ་དང༌། འགྲོ་བ་དང༌། འོང་
བ་ནི་མི་མཐོང་སྟེ། སྐྲའི་རྩེ་མོ་བརྒྱ་སྟོང་གི་ཆའི་ཕྱིར་རོ། །ཞེས་བྱའོ་ཡེ་ཤེས་ཀྱི་རིམ་པའོ། །དེ་
ལ་ཡེ་ཤེས་རིམ་པ་ཞེས་པའི་ཡེ་ཤེས་ནི། ལམ་གྱི་དགའ་བ་བཞི་ཡིན་པ་ལས། །འདིའི་ཁྱད་

པར་གྱི་དོན་དུ། ཡས་བབས་ཀྱི་དགའ་བའི་ས་བཞི་བཟུང་ངོ༌། །དེ་ལྟར་བུ་ཐོབ་པར་བྱེད་པའི་
ཐབས་ནི་རིམ་པའོ། །དེ་ཡང་གཏུམ་མོ་དབུ་མའི་ནང་དུ་ཐོག་མར་འབར་བ་ནས། གཏུམ་མོ་
སྨིན་འཚམས་སུ་སླེབ་ཀྱི་བར་ལ། །ལམ་གྱི་ཡོན་ཏན་ཆེ་ཆུང་གི་ཁྱད་པར་མི་འདྲ་བ་དང་ལྡན་
པའི་སའི་རིམ་པ་བཞིའམ་ལྔ་འབྱུང་བ་ནི། བརྩོན་འགྲུས་དང་ལྡན་པའི་ལོ་ཙམ་གྱིས་རྫོགས་
པར་འགྱུར་བ་ཡིན་ལ། དེ་དག་ལ་གཏུམ་མོ་འབར་བའི་ས་ཞེས་ཐ་སྙད་འཇོག་ཀྱང༌། དེ་ནས་
བྱང་ཆུབ་ཀྱི་སེམས་སྤྱི་བོར་འདུས་ཀྱི་བར་ནི། དེ་བཞིན་གཤེགས་པའི་རྒྱུད་ལ་འགྲོ་འོང་བྱེད་
པ་སྟེ། དེ་སྐབས་སྔར་གྱི་ལམ་ལས་འཁོར་ལོ་བཞིར་བྱང་ཆུབ་ཀྱི་སེམས་འོང་བ་ན། དགའ་བ་
བཞི་སྐྱེ་བ་ཡང༌། སྐད་ཅིག་ལ་སྐྱེ་ཞིང་སྐད་ཅིག་ལ་འགག་པ་ཡིན་པའི་ཕྱིར་དང༌། དགའ་བ་
བཞིའི་ཡོན་ཏན་རྣམས་མ་ཐོབ་པའི་ཕྱིར། དགའ་བའི་ས་ཞེས་མི་བྱའོ། །
དེ་ནས་སྔགས་རིམ་ཕྱི་མཇུག་ཏུ། གཏུམ་མོ་འབར་འཛག་དེ་སྐད་ཅིག་སྐད་ཅིག་ལ་
ཡང་ཡང་སྒོམ་པས་ནམ་ཞིག་ན་ནུས་པ་སྨིན་ཏེ། ཐིག་ལེའི་ཡོན་ཏན་གྱི་རིམ་པ་ཆེ་བ་རེ་རྒྱུད་
ལ་སྐྱེས་པ་ན་ཡེ་ཤེས་ཀྱི་རིམ་པའི་ས་ཞེས་བྱའོ། །འདིར་ཡང་དེ་བཞིན་གཤེགས་པའི་རྒྱུད་
ལ་འགྲོ་འོང་བཤད་པ་ནི། དེ་བཞིན་གཤེགས་པའི་རྒྱུད་ཀྱི་འགྲོ་འོང་ཡང་ཡང་ཤིན་ཏུ་གོམ་
པ་ལས་ཡེ་ཤེས་ཀྱི་རིམ་པ་རྒྱུད་ལ་སྐྱེ་བའི་དོན་ཡིན་གྱི་སྔར་གྱི་དེ་ལ་བསྐྱར་བཟློས་བྱས་པ་
མིན་ནོ། །དེ་ཡང་སྔགས་རིམ་ལ་བརྩོན་པར་བསྒོམས་པ་དེ་ནས། དེ་བཞིན་གཤེགས་པ་
དེ། ཕུང་ཁམས་སྐྱེ་མཆེད་ཀྱི་རྩ་རླུང་ཐིག་ལེ་རྣམས་ཀྱི་ཐུགས་ཀར་སོན་པ་ཞེས་པ་ནི། ནང་
གི་དྭངས་བཅུད་རྣམས་གཏུམ་མོ་མེ་འོད་དེ་རྣམས་ཀྱི་ནང་དུ་སོང་བས། རྩ་སོགས་དེ་རྣམས་
ཀྱི་དམ་ཚིག་གི་འཁོར་ལོའམ་སྙིང་ག་ནས་བསྡུས་པ་ནི་ནང་ནས་བསྡུས་པའི་དོན་ཏེ། ཆོས་
ཀྱི་དབྱིངས་ཞེས་པ་ནི། ཆོས་རྩ་རླུང་ཐིག་ལེ་རྣམས་ཀྱི་དབྱིངས་དྭངས་མའི་མཆོག །རྩ་ཡིག་
གི་བདུད་རྩི་བླངས་ནས་ཏེ་འདྲེས་པའི་དོན་ནོ། །སྔར་གསུངས་པའི་སྒོ་སྤྱི་བོ་ནས་ཡོངས་སུ་

འོངས་ཏེ། ཇི་ལྟར་འོངས་ན་དཀར་ཞིང་བདེ་བ་འོ་མའི་རྒྱུན་ལྟ་བུར་ཚངས་བུག་ནས་འཁོར་
བ་སྒོ་དེ་ཉིད་དེ། དབུ་མའི་ལམ་ནས་ཞུགས་ཤིང༌། བདེ་བ་ཆེན་པོའི་འཁོར་ལོ་གང༌། དེ་ལྟར་
ཉིན་ཞག་མང་པོའི་སྦྱོར་བས་རིམ་གྱི་དབུ་མའི་རྒྱུན་ནས། མགྲིན་པའི་འཁོར་ལོ་གང་ཞིང་དེ་
གོམས་ཤིང་བརྟན་པ་ན། དེ་ཡན་ཆད་ཀྱི་ཞུ་བདེའི་ཐིག་ལེ་ལ་དབང་འབྱོར་བའི་ཡས་བབས་
ཀྱི་དགའ་བའི་ས་དང་པོ་ཡིན་ལ། དེའི་ཚེ་རིགས་སྔགས་མཐའ་དག་འགྲུབ་པ་དང༌། འགྲོ་བ་
ཐམས་ཅད་དབང་དུ་བསྡུ་བ་དང༌། སྐད་ཐམས་ཅད་ཤེས་ཤིང༌། དེ་དག་ཏུ་ཆོས་སྟོན་པ་དང༌། 
ངག་གི་དབང་ཕྱུག་ཅི་རིགས་པ་འགྲུབ་པར་འགྱུར་རོ། །སོའི་མཚམས་ཀྱི་ནང་དུ་སོན་པ་ཞེས་
པ་ལ། །རྒྱ་བོད་ཀྱི་འགྲེལ་པ་ཕལ་ཆེར་ན། སོ་ཞེས་པ་སུམ་ཅུ་སོ་གཉིས་ཀྱི་བརྡའ་ཐབས་ཡིན་
པས། དོན་སྤྱི་བོར་འདོད་པ་དང༌། ཁ་ཅིག་སོ་དེ་རོ་རྐྱང་གཉིས་ཀྱི་མཚམས་དབུ་མ་ནས་ཞེས་
འཆད་ཀྱང༌། སོའི་མཚམས་ཀྱི་ནང་ནི། བྱང་ཆུབ་ཀྱི་སེམས་ཀྱིས་ཡས་སོའི་མཚམས་ཡན་
ཆད་གང་བས། དེའི་ནང་དུ་སོན་པའི་ལྕེའུ་ཆུང་ཁྱབ་པ་དང༌། དེ་ལས་ལྕེ་སྟེང་དུ་བདུད་རྩི་
འཛག་ཅིང༌། དེ་ལས་རྒྱུད་ནས། མགྲིན་པ་ལོངས་སྤྱོད་ཀྱི་འཁོར་ལོར་ངལ་བསོ་ཞིང་བརྟན་
པར་འགྱུར་བའི་དོན་ཡིན་པས། མཆོག་ཡོན་ཏན་སྐྱེད་པའི་ཐིག་ལེ་ནི་དབུ་མ་ནས་འགྲོ་
ཞིང༌། ཡོན་ཏན་གྱི་ཁྱད་པར་གཞན་སྐྱེད་པ་ནི། ལྕེའུ་ཆུང་ནས་འབྱུང་བའི་དོན་ཡིན་ནོ། །དེ་
ནས་ཡུན་རིང་དུ་གོམས་པ་ལས་དབུ་མའི་ལམ་ནས་རྒྱུད་དེ། སྙིང་གར་གོམས་པ་བརྟན་པར་
གྱུར་པས་ནི། སྔར་བསྲེགས་པའི་དེ་བཞིན་གཤེགས་པ་སྟེ། ཕུང་པོ་ལྔའི་རྩ་དང་རླུང་ཁམས་
སྙིང་ཁ་དམ་ཚིག་གི་འཁོར་ལོར་སོན་ཞིང་གནས་པ་རྣམས་ཀྱི་དྭངས་མའི་ཆ་ཡོན་ཏན་སྐྱེད་
བྱེད་རྣམས། རྒྱས་པ་ནི་དགའ་བ་སྐྱེད་པ་སྟེ་མཆོག་དགའི་ས་ཐོབ་པ་ཡིན་ལ། དེའི་ཚེ་མཉམ་
བཞག་ཏུ་སྟོང་པ་ཉིད་ཀྱི་ཏིང་ངེ་འཛིན་ཤིན་ཏུ་བརྟན། རྗེས་ཐོབ་ཏུ་སྒྱུ་མ་ལྟར་འཆར། སྙིང་རྗེ་
ཆེན་པོ་འགྲུབ། རྟེན་འབྲེལ་སྣ་ཚོགས་པ་ཤེས་པར་འགྱུར་རོ། །ལྟེ་བའི་དཀྱིལ་འཁོར་དུ་ཞེས་

པ་ནི། ལྟེ་བ་མན་ཆད་ཀྱི་དཀྱིལ་འཁོར་དུ་ཞེས་པའི་དོན་ཡིན་པས། ལྟེ་བ་ནས་ནོར་བུའི་བར་
ཡན་ཆད་ཐམས་ཅད་བཟུང་ངོ༌། །དེ་ཡང་སྙིང་གའི་མས་སྣ་ནས་རྩམས་ཏེ། དབུ་མའི་ནང་དུ་
རིམ་གྱིས་བསྟན་ཞིང་གང་བ་ལས། དུས་རིང་ཞིག་ན་སྤྲུལ་པའི་འཁོར་ལོ་གང་ཞིང་བརྟན་པ་
ན་ཁྱད་དགའི་ས་ཐོབ་པ་ཡིན་ཏེ། འདོད་ཡོན་ཐམས་ཅད་ཡེ་ཤེས་སུ་འཆར་བ་དང༌། ལྷའི་
མཆོག་ལས་སྐྱེས་པ་སོགས། བུད་མེད་མཐུ་ཅན་རྣམས་ཀྱི་འདུ་བ་ཐོབ་པར་འགྱུར་བ་དང༌། 
འོད་འཕྲོ་བ་དང་ཅིག་ཅར་ལུས་མང་པོར་སྟོན་ཞིང་བསྡུད་པ་སོགས་ཐོབ་པར་འགྱུར་རོ། །དེ་
ནས་ཡང་རིམ་གྱིས་གང་སྟེ། དུས་གཞན་ཞིག་ཏུ་ནོར་བུའམ། གསང་བའི་འཁོར་ལོ་ཡན་ཆད་
གང་ཞིང་བསྟན་པས། ནང་གི་བདེ་བ་རྒྱུན་མི་འཆད་པ་དང༌། འབྱུང་བ་དང་སེམས་ཅན་གྱི་
གནོད་པའི་མི་ཚུགས་པ་དང༌། གདུག་པ་ཅན་ཕལ་ཆེར་ཟིལ་གྱིས་གནོན་པར་ནུས་པ་དང༌། 
ས་ཆུ་མེ་རླུང་ནམ་མཁའ་དང་འབྲེལ་བའི་ཆོ་འཕྲུལ་མང་པོ་སྟོན་པར་ནུས་ཏེ། ཡས་བབས་ཀྱི་
ལྷན་ཅིག་སྐྱེས་པའི་སའོ། །ལྷན་སྐྱེས་ཀྱི་ས་འདིའི་མཐར་གཏུམ་མོ་དང་ཐིག་ལེ་འདྲེས་པའི་
ལྷར་སྣང་མང་པོ་ཞིག་མས་བརྟན་བཅུ་དྲུག་གི་སྐབས་སུ་འབྱུང་བའི། རྐྱེན་བྱས་ཏེ་ཡེ་ཤེས་ཀྱི་
སྐུ་འགྲུབ་པ་དང༌། རྗེས་དྲན་བཅུ་དྲུག་ཐོབ་པ་ཞེས་བྱ་ལ། འོན་ཀྱང་རྗེས་དྲན་གྱི་ས་ཐོབ་པ་
ནི་མ་ཡིན་ནོ། །ཡེ་ཤེས་ཀྱི་རིམ་པའི་དུས་འདིར་ཡང་རླུང་དང་སེམས་ཀྱི་འཇུག་པ་འབྱུང་བ་
སྟེ་གནས་པ་དང༌། །འགག་པ་འགྲོ་བ་དང༌། སྐྱེ་བ་འོང་བ་རྣམས་མཉམ་བཞག་ཏུ་ཡང་ཕྲ་མོ་
ཙམ་ཡོད་མོད་ཀྱི། རང་གི་མྱོང་བས་མཐོང་བ་ནི་མ་ཡིན་ཏེ། །སྐྲའི་རྩེ་མོ་བརྒྱ་སྟོང་གི་ཆ་ལྟར་
ཕྲ་བས་འགག་པ་ལྟར་སྣང་བའི་ཕྱིར་རོ། །ཡེ་ཤེས་ཀྱི་རིམ་པའོ། །ཞེས་པ་ནི་གཞུང་གི་ས་
མཚམས་བཅད་པའོ། །
དེ་ལྟར་སྔགས་རིམ་དང་ཡེ་ཤེས་ཀྱི་རིམ་པའི་གཞུང་འདི་དག་མངོན་བརྗོད་བླ་མའི་རྒྱུད་
ཚིག་ཉིད་དྲངས་པ་ཡིན་ཞིང༌། དེ་བཞིན་གཤེགས་པས་བརྡའི་ཚུལ་གྱིས། ཕྲ་ཐིག་གི་རྣལ་

འབྱོར་སྟོན་པ་ལྟར་མཛད་ནས། དོན་རྫོགས་པའི་རིམ་པའི་ལམ་གྱི་ཉམས་མྱོང་གི་རིམ་པ་
གསལ་བར་བསྟན་པ་ཡིན་ལ། འདིའི་དངོས་བསྟན་ལ་འཁྲུལ་ནས། ཕྲ་ཐིག་ཙམ་གཞུང་
འདིའི་དགོངས་པར་སྨྲ་བ་ནི། སོར་མོའི་རྩེ་མོས་བསྟན་པ་ན། །ནམ་མཁའ་མཐོང་ཞེས་བླུན་
པོ་འཁྲུལ། །ཞེས་པ་ལྟར་འགྱུར་བ་དང༌། དེ་ལྟ་བུ་ལ་སྔགས་དང་ཡེ་ཤེས་ཀྱི་རིམ་པ་ཐ་དད་དུ་
འཆད་པ་ཡང་མི་འཐད་དེ། དུས་གཅིག་ལ་སྒོམ་རྒྱུའི་དམིགས་པ་གཅིག་ཉིད་ཡིན་པའི་ཕྱིར་
རོ། །ཡེ་ཤེས་ཀྱི་རིམ་པས་ས་བཞི་པོ་འདི་ནི། ས་མཚམས་ཀྱི་དབང་དུ་བྱས་ན། སྦྱོར་ལམ་
དྲོད་ཆུང་ངུ་དང༌། འབྲིང་དང༌། ཆེན་པོ་དང༌། མཆོག་རྣམས་ལ་རིམ་པས་བཞག་གོ །དེ་ལྟར་
ན་སྔགས་དང་ཡེ་ཤེས་ཀྱི་རིམ་པའི་སྐབས་འདི་དག་ལ། གཏུམ་མོ་འབར་བ་དང༌། ཐིག་ལེ་ཞུ་
བ་དང༌། ཐིག་ལེ་བརྟན་པའི་རིམ་པ་སོགས་རྣལ་འབྱོར་པའི་ལུས་ངག་ཡིད་གསུམ་ལ། རིམ་
པས་དངོས་སུ་འབྱུང་ཚུལ་སྟོན་པ་ཡིན་གྱི། དེ་དང་འདྲ་བའི་དམིགས་པ་བསྒོམ་ཚུལ་གཅིག་
ཁོ་ན་སྟོན་པ་ཡིན་པས། །འདི་དག་ཐོབ་པའི་རྒྱུ་ཡང༌། འབར་འཛག་ཁོ་ན་སྒོམ་དགོས་པ་མིན་
གྱི། རང་ལུས་ཐབས་ལྡན་ནམ། གཞན་ལུས་ཤེས་རབ་བམ། ཤིན་ཏུ་རྣལ་འབྱོར་ལ་སོགས་
པ་གང་སྒོམ་ཀྱང་འདྲ་བ་ཡིན་ནོ། །
བཞི་པ་གསང་བའི་རིམ་པ་འབྲས་བུར་བཅས་པ་བཤད་པ་ལ། གསང་རིམ་འབྲས་བུ་
དང་བཅས་པ་ངོས་བཟུང་བ་དང༌། དེ་ཉིད་ལུང་དང་སྦྱར་བའོ། །དང་པོ་ནི། དེ་ནི་སྔགས་དང་
རྒྱུད་དང་ཡེ་ཤེས་སྤངས་པ། སྒོ་གཉིས་འགག་པ། །འགྲོ་འོང་ལས་རྣམ་པར་གྲོལ་བ། ཕུང་པོ་
དང༌། ཁམས་དང་སྐྱེ་མཆེད་དང་བྲལ་བ། ཡུལ་རྣམས་ལས་ངེས་པར་འདས་པ། །མུན་ནག་
སྟུག་པོ་ལ་ནོར་བུ་ཆུ་ཤེལ་ལྟར་འོད་གསལ་བ། རྡུལ་དང་བྲལ་བ། སྟོང་པའི་མཆོག མཚན་མ་
མེད་པ། སྨོན་པ་མེད་པའི་ཡེ་ཤེས། རང་གཞན་རིག་པ་དང་བྲལ་བ། མཆོག་ཏུ་ཞི་བ། འདོད་
ཆགས་དང་ཆགས་བྲལ་འདྲེས་པ། མར་ལ་མར་བཞག་པ་ལྟར་མྱ་ངན་ལས་འདས་པ་བདག་

མེད་པའི་བྱང་ཆུབ་ཀྱི་སེམས་ཏེ། ཞེས་པའོ། །དེ་ལ་གསང་བ་ཞེས་བྱ་བ་ནི། ཀུན་རྫོབ་ཀུན་
ནས་ལྟ་བུའི་བྱང་ཆུབ་ཀྱི་སེམས་དང༌། དོན་དམ་བདེ་སྟོང་གི་ཡེ་ཤེས་དབྱེར་མེད་རོ་གཅིག་ཏུ་
འདྲེས་པའི་མིང་ཡིན་ལ། འདྲེས་པའི་དོན་དེ་ཡང་ཀུན་རྫོབ་དེ་དོན་དམ་གྱི་དབྱིངས་སུ་ཐིམ་
པ་ལ་འཆད་དགོས་ཤིང༌། དང་པོ་ཆ་ཤས་ཕྲ་མོ་འདྲེས་པ་ནས་རྩམས་ཏེ། མཐར་ཡོངས་སུ་
རྫོགས་པར་འདྲེས་ཀྱི་བར་དུ་བྱང་ཆུབ་ཀྱི་སེམས་གཉིས་བསྲེ་བའི་ཐབས་ལ་ནི། དེའི་རིམ་
པ་ཞེས་བྱ་བ་དང༌། ཡོངས་སུ་རྫོགས་པར་འདྲེས་ཟིན་པ་ཕན་ཆད་གསང་རིམ་གྱི་འབྲས་བུ་
གསང་བ་ཆེན་པོ་ཞེས་བྱ་ཞིང༌། སྐབས་འདིར་པཎྜི་ཏ་ག་ཡ་དྷ་རའི་མན་ངག་གི་བཤད་རྒྱུན། 
འབྲོག་འགོས་རྗེས་འབྲང་དང་བཅས་པ་ནི། གཉིས་སུ་མེད་པའི་རིམ་པ་ཞེས་ཐ་སྙད་མཛད་
ན། གཉིས་སུ་མེད་པ་ནི་ཟུང་འཇུག་གི་དོན་ཡིན་པས་ཤིན་ཏུ་ལེགས་མོད། རིམ་པ་ལྔ་པའི་
ཐ་སྙད་ནི་མི་བྱ་སྟེ། རིམ་བཞིར་ཀུན་ཏུ་གྲགས་པས་གནོད་པར་འགྱུར་བའི་ཕྱིར་རོ། །དེས་
ན་ལམ་ནི་རིམ་པ་བཞི་ཡིན་ལ། གཉིས་སུ་མེད་པ་ནི་འབྲས་བུར་བསྡུའོ། །ཞེས་བརྗོད་ན་ནི་
ཤིན་ཏུ་ལེགས་པོར་འགྱུར་རོ། །
འདི་ལ་དགའ་བའི་ས་བཞིའམ་བཅུ་དྲུག་སྟེ། དེ་ཡང་བྱང་ཆུབ་སེམས་ཀྱི་བགྲོད་པ། 
མས་བརྟན་གྱི་ཚུལ་གྱིས་ནོར་བུ་ནས་ལྟེ་བའི་བར་དུ་གང་ཞིང་བརྟན་པ་ནི། མས་བརྟན་གྱི་
དགའ་བའི་ས་སྟེ། ལུས་ཀྱི་བཀོད་པ་མང་པོ་ཅིག་ཅར་སྤྲུལ་པ་ལ་སྔ་མ་ཡེ་རིམ་གྱི་དུས་ལས་
ཆེས་ལྷག་པར་འགྱུར་བ་དང༌། ཚེ་དང་སྟོབས་དང་འགྱོགས་པ་ལ་སོགས་པའི་ཡོན་ཏན་དང༌། 
རྒ་ཤི་ཟིལ་གྱིས་མི་གནོན་པ་ལ་སོགས་པ་འབྱུང་ངོ༌། །ལྟེ་བ་ནས་སྙིང་གའི་བར་དུ་བརྟན་པ་
ནི། མཆོག་དགའི་ས་སྟེ། སྟོང་གསུམ་མང་པོ་ཅིག་ཅར་མཐོང་བའི་མངོན་ཤེས་ལྔ་དང༌། དུག་
ལྔ་མངོན་གྱུར་གཏན་ནས་འགག་པ་དང༌། དེའི་དོད་དུ་ཉོན་མོངས་དང་རྣམ་པ་འདྲ་ཆོས་ཅུང་
ཟད་ཡོད་པའི། ཡེ་ཤེས་རིགས་ལྔ་ལ་བརྟེན་ནས་སེམས་ཅན་གྱི་དོན། རྒྱ་ཆེར་སྤྱོད་ནུས་པར་

འགྱུར་རོ། །སྙིང་གའི་ཡ་མཐའ་ནས་མགྲིན་པའི་འཁོར་ལོའི་བར་གང་བ་ནི། ཁྱད་པར་གྱི་
དགའ་བའི་ས་སྟེ། མི་བརྗེད་པའི་གཟུང་ཐོབ་པ་དང༌། སངས་རྒྱས་རྣམས་ལས་ཅིག་ཅར་ཆོས་
ཐོས་པ་དང༌། བརྟན་གཡོ་ཐམས་ཅད་ལས་ཆོས་ཀྱི་སྒྲ་རྟག་ཏུ་འབྱུང་བ་དང༌། རིགས་སྔགས་
མང་པོ་གསར་དུ་བྱེད་ནུས་པ་དང༌། ངག་ཚིག་ལས་སེམས་ཅན་མང་པོ་བསམ་པ་དང་མཐུན་
པའི་ཆོས་དུ་མ་འབྱུང་བ་སོགས་ཀྱི་ཡོན་ཏན་ཐོབ་བོ། །དེའི་རྗེས་སུ་མགྲིན་པའི་ཡ་མཐའ་
ནས་གཙུག་ཏོར་གྱི་བར་དུ་བརྟན་པས། སྣང་བ་ཐམས་ཅད་དཀྱིལ་འཁོར་དུ་ཅིག་ཅར་སྣང་
བ་དང༌། སངས་རྒྱས་མང་པོ་ཅིག་ཅར་མཐོང་ཞིང་མཆོད་པའི་འབྱོར་བ་རྒྱས་པ་དང༌། མཉམ་
བཞག་ཏུ་ངར་འཛིན་པ་དང་བདེན་འཛིན་མངོན་འགྱུར་པ་ཟད་ཅིང༌། ཏིང་ངེ་འཛིན་མི་འདྲ་བ་
དུ་མ་རང་ཤུགས་སུ་ཐོབ་པ་སྟེ། མས་བརྟན་གྱི་ལྷན་ཅིག་སྐྱེས་པའི་སའོ། །དེ་དག་ལ་ནང་ཚན་
བཞི་བཞིས་ཕྱེ་བས། མས་བརྟན་རྗེས་དྲན་བཅུ་དྲུག་གི་ས་ཞེས་བྱ་བ་ཡིན་ཏེ། འདི་ཐམས་
ཅད་ལ་རྒྱུ་རྩ་མང་དུ་གནས་པའི་བྱང་ཆུབ་ཀྱི་སེམས་དྭངས་མ་གཙོ་བོར་གྱུར་པའི། རྩ་ཁམས་
རླུང་སྣ་ཚོགས་པ་དག་གི་ཆ་ཤས་རེ་ནས། དབུ་མའི་ལམ་དུ་ཞུགས་ཤིང༌། འབྱུང་ལུས་ཀྱི་
དངོས་པོ་ཆ་ཤས་རེ་ནམ་མཁའ་ལ་སྤྲིན་ཡལ་བ་ལྟར་དེང་ནས། དེའི་དོད་དུ་ཡེ་ཤེས་ཀྱི་རང་
བཞིན་གྱི་རྩ་རླུང་ཐིག་ལེ་གནས་པ་དེ་ནི། བྱང་ཆུབ་ཀྱི་སེམས་གཉིས་ཟུང་དུ་འཇུག་པའི་གང་
བ་ཞེས་བྱ་ལ། དེ་ལས་འབྲས་བུ་བདེ་སྟོང་གི་ཡེ་ཤེས་མཐའ་དབུས་མེད་པ་དང༌། ལྷར་སྣང་
དཀྱིལ་འཁོར་གྱི་འཁོར་ལོ་རབ་འབྱམས་མཆེད་པར་འགྱུར་བས། ལྷ་སྐུ་དང་བདེ་བ་རྗེས་སུ་
དྲན་པ་ཡིན་པའི་ཕྱིར། རྗེས་དྲན་ཞེས་བྱ་སྟེ། མཚན་ཉིད་དེ་ཙམ་དུ་མཐུན་པ་ལ། །རྟོག་པ་
མཐོ་དམན་གྱི་དབྱེ་བ་བཅུ་དྲུག་ཡོད་དོ། །གོང་དུ་བཤད་པའི་ས་བཅུ་གཉིས་ཀྱང་འདིར་སྦྱོར་
ཏེ། བཅུ་དྲུག་ལས་དང་པོ་བཞི་ནི། མཐུང་གཅོད། གནས། ཉེ་གནས། ཞིང༌། ཉེ་ཞིང༌། མཆོག་
དགའ་བཞི་ནི། མདུན་རྟོག་དང༌། ཉེ་བདུན་ཁྱད་དགའ་བཞི་ནི། འདུ་བ་དང༌། ཉེ་འདུ། ལྷན་

སྐྱེས་བཞི་ནི། དུར་ཁྲོད། ཉེ་བའི་དུར་ཁྲོད། ཉེ་བའི་མཐུང་གཅོད་རྣམས་ཡིན་ལ། ཡང་མཐུང་
གཅོད་ས་བཅུ་གཅིག་པར་འཇོག་པ་ལྟར་ན། དང་པོ་བཞི་ལ་གནས་སོགས་བཞི་དང༌། ལྷན་
སྐྱེས་བཞི་ལ། དུར་ཁྲོད། ཉེ་དུར། མཐུང་གཅོད། ཉེ་མཐུང་རྣམས་སྦྱོར་བ་ནི་ཁྱད་པར་རོ། །
དེ་ལྟར་སྤྱི་དོན་མདོ་ཙམ་ངེས་ནས་གཞུང་གི་དོན་ལ། རིམ་པ་གསུམ་བཤད་ཟིན་ནས། 
ད་ནི་གསང་རིམ་གྱི་མཚན་ཉིད་འཆད་དེ། སྔགས་ཐ་མལ་གྱི་རླུང་དང༌། རྒྱུད་མ་དག་པའི་རྩ་
དང༌། ཡེ་ཤེས་ཏེ་འཕོ་འགྱུར་ཕྱེད་པའི་ཐིག་ལེ་རྣམས་རང་རང་སོ་སོ་དང་འབྲེལ་བའི་རྣམ་
རྟོག་དང་བཅས་པ་སྤངས་པ་སྟེ། ཡེ་ཤེས་ཀྱི་རླུང་དང༌། རྩ་དང༌། ཐིག་ལེ་ལ་ཐིམ་པའོ། །དེ་
ཡང་གསང་རིམ་གྱི་ཐོག་མ་ནས། ཆ་ཤས་ཅུང་ཟད་སྤངས་ནས། མཐར་རྫོགས་པར་སྤངས་
པའི་བར་རོ། །སྒོ་གཉིས་ནི། གཟུང་འཛིན་གྱི་སྣང་བ་སྐྱེད་པའི་ཕྱིར་རོ་རྐྱང་ངམ། རླུང་དང་
ཐིག་ལེ་འགྲོ་འོང་བྱེད་པའི་ཐུགས་ཀྱི་སྒོ་གཞན་ཡང་དེ། དེ་དག་གི་བྱེད་ལས་དང༌། འགྲོ་འོང་
རིམ་གྱི་འགག་པ་དང༌། དེ་འགག་པའི་རླུང་དང་ཐིག་ལེ་དང་སེམས་རྣམ་པར་རྟོག་པ་གཡོ་
བའི་འགྲོ་འོང་ཇེ་ཉུང་ལ། མཐར་དེ་ལས་རྣམ་པར་གྲོལ་བ་དང༌། རྒྱུ་འཁོར་བའི་རྩ་རླུང་ཐིག་
ལེ་རྣམས་དག་པས། རང་རྒྱུད་ཀྱིས་བསྡུས་པས་ཕུང་པོ་དང༌། ཁམས་དང༌། སྐྱེ་མཆེད་རྣམས་
ཀྱི་འཁོར་བའི་ཆོས་དང་བྲལ་བ་སྟེ། ལུས་པྲ་ཕབ་བརྒྱད་ལྟ་བུའི་ཡེ་ཤེས་ཀྱི་སྐུར་གྱུར་པ་དང༌། 
དང་པོ་ཡེ་ཤེས་ཀྱི་སྐུར་འགྱུར་བའི་མགོ་རྩམས་པ་ནས་མཐར་ཡོངས་སུ་རྫོགས་པར་གྱུར་གྱི་
བར་དུའོ། །ཡུལ་གཟུགས་སྒྲ་དྲི་རོ་རེག་བྱ་རྣམས་ལ། མངོན་པར་ཞེན་པ་ནུབ་ཅིང༌། མཉམ་
བཞག་ཏུ་དེ་རྣམས་ལས་ངེས་པར་འདས་པ་སྟེ་མ་དག་པའི་སྣང་བ་ནུབ་པས། ཐ་མལ་དེ་
ལས་ངེས་པར་འདས་པའི། ཡེ་ཤེས་ཀྱི་གཟུགས་སྒྲ་སོགས་རབ་འབྱམས་རྟག་ཏུ་སྣང་བ་དང༌། 
སྔར་སྨོས་ཤིང་མི་ཤེས་པ་དང༌། དེ་ལས་དངོས་པོར་མངོན་པར་ཞེན་པའི་མ་རིག་པ། མུན་
ནག་མཐུག་པོ་ལྟ་བུ་འབྱུང་ཞིང་ཡོད་པ་ལ། ནོར་བུ་ཆུ་ཤེལ་ཏེ་ཟླ་བ་ཉ་གང་བ་ལྟ་བུའི་ཡེ་ཤེས་

ཀྱི་འོད་གསལ་ཏེ། མ་རིག་པ་སངས་ནས་རིག་པའི་ཡེ་ཤེས་སྐྱེས་པའོ། །
དེ་ཡང་དཔེ་ནི་སྔར་མུན་ནག་འབྱུང་བའི་དུས་མཚན་མོ་ཡིན་ཡང༌། །ཟླ་བ་ཉ་གང་བ་
ཤར་བས། མུན་ནག་འབྱུང་བའི་རང་དུས་དེ་ཉིད་ནས། འོད་ཀྱི་སྣང་བར་གྱུར་པ་ལྟར། སྔར་
ཉོན་མོངས་པ་འཆར་བའི་དུས་དེ་ཉིད་དུ་ཡེ་ཤེས། རང་ཤར་བའི་དཔེ་ཡིན་ལ། ཟླ་བ་སྨོས་
པ་ནི་བྱང་ཆུབ་ཀྱི་སེམས་མི་འགྱུར་བའི་བདེ་བར་ཡང་བསྟན་ནོ། །དེས་ན་ཐིག་ལེ་མི་འགྱུར་
བའི་བདེ་བས་ཉོན་མོངས་རང་དག་སྟེ། ཆེད་དུ་སྒྲུབ་ཅིང་བརྟགས་པ་མ་ཡིན་ཡང༌། སྔར་ཉོན་
མོངས་འབྱུང་བའི་དོད་ལ། ཡེ་ཤེས་ཀྱི་སྣང་བ་རབ་འབྱམས་འབད་རྩོལ་མེད་པར་འཆར་
ཞེས་པའོ། །རྡུལ་དང་བྲལ་བ་ནི། མཉམ་བཞག་ཏུ་རྣམ་པར་རྟོག་པ་འགག་པ་དང༌། སྟོང་པ་
ནི་གཟུང་འཛིན་གྱི་སྣང་བ་ཐམས་ཅད་བྲལ་བ་ཡིན་ལ། མཆོག་ཅེས་པའི་དེ་ཉིད་ཡེ་ཤེས་སུ་
བསྟན་པ་ཡིན་ནོ། །མཚན་མ་མེད་པ་ནི། ཆེ་ཆུང་དང་བཟང་ངན་དང་མཐའ་དབུས་ལ་སོགས་
པ་དང་བྲལ་བར་མཉམ་ཉིད་དུ་གནས་པ་དང༌། སྨོན་པ་མེད་པ་ནི། རང་བཞིན་དང་འབྲས་བུ་
དབྱེ་བ་མེད་པའི་ཕྱིར་དེ་ཁོ་ན་ཉིད་གཞན་དུ་འཚོལ་བས་ངེས་པའོ། །གཟུང་འཛིན་གྱི་སྣང་བ་
གང་ཡང་མེད་པས་ནི། མཚན་མ་རྣམས་བློས་བཏགས་པ་ཙམ་དུ་གྲུབ་སྟེ། མཉམ་པ་ཉིད་དུ་
རྟོགས་ལ། ཐམས་ཅད་མཉམ་པ་ཉིད་ལ་ནི། བཟང་ངན་མེད་པའི་ཕྱིར་གཞན་ལ་སྨོན་པ་ཡང་
མི་འབྱུང་ངོ༌། །དེས་ན་སྨོན་པ་མེད་དེ་མཚན་མ་མེད་པའི་ཕྱིར། མཚན་མ་མེད་དེ་སྟོང་པ་ཉིད་
ཀྱི་ཕྱིར་རོ། །ཞེས་འབྲེལ་ཅན་དུ་འབྱུང་ལ། སྐབས་འདིར་དེ་དག་ཅིར་ཡང་མ་གྲུབ་པས་སྟོང་
རྐྱང་ཞིག་གོ་སྙམ་ན་དེ་དགག་པའི་ཕྱིར་ཡེ་ཤེས་སྨོས་ནས། གདོད་ནས་སྤྲོས་པ་དང་བྲལ་བའི་
ཡེ་ཤེས་སོ། །
བདག་དང་གཞན་དུ་རིག་པ་དང་བྲལ་བ་ནི། རང་གཞན་ལ་སོགས་པ་གཉིས་སུ་སྣང་
བའི་ཆོས་རྣམས་སྤངས་པ་སྟེ། རིམ་གྱིས་སྤོང་བར་འགྱུར་བའི་དོན་ནོ། །མཆོག་ཏུ་ཞི་བ་ནི་

སྡུག་བསྔལ་ཞི་བ་སྟེ། ལུས་སེམས་ལ་གདུང་བ་ཐམས་ཅད་སྤངས་པའོ། །འདོད་ཆགས་དང་
ཆགས་བྲལ་འདྲེས་པ་ནི། བདེ་བ་ཆེན་པོའི་ལྷག་པར་ཉམས་སུ་བལྟར་བའི་ཕྱིར། །འདོད་
ཆགས་ཡིན་ལ་མངོན་པར་ཞེན་པ་མེད་པའི་ཕྱིར། ཆགས་བྲལ་ཡང་ཡིན་ཏེ། དེ་གཉིས་གཅིག་
ལ་ཚང་བའི་ཕྱིར་འདྲེས་པའོ། འདིའི་འདོད་ཆགས་ནི་ཉོན་མོངས་འདོད་ཆགས་མིན་ཞིང༌། 
ཆགས་བྲལ་ཡང་སྡང་བའི་རྣམ་པ་ཅན་དང༌། ཡིད་འབྱུང་བའི་མཚན་ཉིད་ཅན་ནི་མ་ཡིན་པར་
ཤེས་སོ། །མར་ལ་མར་བཞག་པ་ལྟ་བུ་ནི། ཡུལ་ཅན་སྟོང་ཉིད་རྟོགས་པའི་ཡེ་ཤེས་ཡིན་ཡང༌། 
ཡུལ་སྟོང་པ་ཉིད་ནི་ནམ་མཁའ་ལྟར་ཅི་ཡང་མ་ཡིན་པའོ། །སྙམ་ན་དེ་འདྲ་ནི་བློས་བཏགས་
པ་ཙམ་དུ་ཟད་པ། གནས་ལུགས་ཀྱི་སྟོང་ཉིད་མ་ཡིན་ནོ། །དེས་ན་སྟོང་ཉིད་ཉིད་ཡེ་ཤེས་
ཡིན་ལ། ཡེ་ཤེས་ཉིད་སྟོང་ཉིད་ཡིན་པའི། སྟོང་ཉིད་སྟོང་ཉིད་རྟོགས་པའི་ཡེ་ཤེས་ལ། ཤེས་
པ་དང་ཤེས་བྱའམ། ཡུལ་དང་ཡུལ་ཅན་གྱི་དབྱེ་བ་མེད་པར། མར་ཁུ་ལ་མར་ཁུ་བླུག་པ་ལྟ་
བུའོ། །ཞེས་པའོ། །མྱ་ངན་ལས་འདས་པ་ཞེས་པ་ལ། མྱ་ངན་ནི་སྡུག་བསྔལ་གྱི་དོན་ཡིན་
ཞིང༌། དེ་ཡང་མཐར་གཏུགས་ན། ཀུན་རྫོབ་སྣང་ཞིང་གྲགས་པ་ཐམས་ཅད་ཡིན་པས། དེ་
ལྟ་བུའི་མྱ་ངན་ལས། གསར་དུ་འདས་པ་མ་ཡིན་པར་གདོད་ནས་འདས་པ་སྟེ། གདོད་ནས་
གོས་མ་མྱོང་བ་དེ་མངོན་དུ་གྱུར་པའོ། །བདག་མེད་པའི་བྱང་ཆུབ་ཀྱི་སེམས་ཞེས་བྱ་བ་ལ། 
དོན་དམ་བྱང་ཆུབ་ཀྱི་སེམས་བདེ་ཆེན་གྱི་ཡེ་ཤེས་དེ་མི་སྐྱེ་མི་འགགས་ལ་ནམ་དུ་ཡང་འགྱུར་
བ་མེད་པའི་རྟག་པ་བརྟན་པ་དབྱེར་མེད་པ་ཀུན་ཏུ་ཁྱབ་པ་ཡིན་ཡང༌། གང་ཟག་གི་བདག་མ་
ཡིན་ཞིང༌། རྟག་ཏུ་བདེན་ཞིང་ཉམས་སུ་མྱོང་བ་དང༌། རྣམ་པ་ཐམས་ཅད་པ་དང༌། ཡོངས་སུ་
གྲུབ་པའི་མཚན་ཉིད་ཅན་ཡིན་ཡང༌། སྒྲ་རྟོག་གི་ཡུལ་ལས་འདས་པས་ན། ཆོས་ཀྱི་བདག་མ་
ཡིན་ཏེ་བདག་མེད་པ་ཞེས་བྱའོ། །དེས་ན་སྒོ་གཉིས་འགག་པ་དང༌། འགྲོ་འོངས་སྤངས་པས། 
ལས་རླུང་འགག་པ་དང༌། སྔགས་སོགས་སྤངས་པས་ཁམས་འགགས་པ་དང༌། ཕུང་སོགས་

བྲལ་བའི་ལུས་ཟག་མེད་སྐྲ་སེན་ལྟ་བུ་གྱུར་པ། ཡུལ་ལས་འདས་པས་སེམས་རྟོགས་མེད་ཡེ་
ཤེས་ཀྱི་སྣང་བ་ཅན་དང༌། ཟླ་བའི་དཔེས་བདེ་ཆེན་གྱི་ཕན་ཡོན་ལས་ཉོན་མོངས་གནས་གྱུར་
པ་རྣམས། དང་པོ་མགོ་བརྩམས་པ་ནས། ཕྱིས་མཐར་ཕྱིན་གྱི་བར་དུ་འབྱུང་བའི་གསང་རིམ་
གྱི་ངོ་བོའམ་ཡོན་ཏན་བསྟན་པ་ཡིན་ལ། རྡུལ་དང་བྲལ་བ་ཞེས་པ་མན་ཆད་ཀྱི་གསང་རིམ་
མཐར་ཕྱིན་པའི་གྲུབ་འབྲས་ཟུང་འཇུག་གི་མཚན་ཉིད་བསྟན་པ་ཡིན་ནོ། །
དེ་ལ་ས་མཚམས་ནི། ཡེ་ཤེས་ཀྱི་རིམ་པ་རྫོགས་ནས། ཏིང་ངེ་འཛིན་གྱི་ལུས་སྒྱུ་མ་ལྟ་
བུའི་སྐུ་འགྲུབ་པའི་སྐད་ཅིག་དེ་ནི། གསང་རིམ་གྱི་ཐོག་མར་སླེབ་ཅིང༌། རྩེ་མོའི་ཡེ་ཤེས་ཀྱི་
དང་པོ་ཡིན་ནོ། །དེ་ནས་རིང་དུ་གོམས་པ་ལས་མས་བརྟན་གྱི་ས་དང་པོ་ཐོབ་པ་ནི། བཟོད་
པའི་དང་པོ་ནས་རྩམས་ཏེ། རྗེས་དྲན་བཅོ་ལྔའི་བར་དུ་བཟོད་པ་ཡིན་ལ། བཅུ་དྲུག་པ་ནི་
ཆོས་མཆོག་གོ །དེའི་སྐད་ཅིག་གཉིས་པར་མཐོང་ལམ་གྱི་ཡེ་ཤེས་སྐྱེས་པ་ཕན་ཆད་ནི། 
གསང་རིམ་གྱི་འབྲས་བུར་འཇོག་ལ། དེ་ལ་མཐོང་ལམ་ནི་ཟུང་འཇུག་གི་སྦྱོར་བ་དང༌། དེའི་
རྗེས་ཐོབ་ཉིད་ནི་ཟུང་འཇུག་སྟེ། སྡེ་སྣོད་འོག་མའི་ཆོས་མངོན་པ་ལས་སྐད་ཅིག་བཅུ་དྲུག་ཏུ་
བཤད་པའི་ངེས་དོན་ཡང༌། མཐོང་ལམ་ནི་བདེ་ཆེན་གྱི་ཡེ་ཤེས་ཁོ་ན་ཡིན་ཞིང་དེ་ཡང་དགའ་
བ་བཞི་དང༌། བཅུ་དྲུག་གི་མཚན་ཉིད་ལས་དགའ་བཞི་ནི་འཁོར་ལོ་བཞི་ལས་སྐྱེས་པའི་ཡེ་
ཤེས་དང༌། འཁོར་ལོ་བཞི་བདེན་བཞིས་བསྡུས་པའི་ཆོས་ཐམས་ཅད་ཀྱི་རྩ་བར་བཤད་པ་
འདི་ལ་ངེས་པ་བསྐྱེད་པར་བྱའོ། །
གཉིས་སུ་མེད་པའི་རིམ་པ་འདི་ཐོབ་ནས་ནི། དག་པའི་ཞིང་ངམ། སངས་རྒྱས་ཀྱི་ཞིང་
རབ་འབྱམས་ལ། ཡུལ་ཆེན་ཉེར་བཞི་ལ་སོགས་པར་བཞག་པ་དེ་རྣམས་སུ། མཉམ་བཞག་
ཟུང་འཇུག་དང་རྗེས་ཐོབ་ཕྱོགས་ལས་རྣམ་རྒྱལ་གྱི་སྤྱོད་པ་སྤྱད་ནས། རིམ་པས་འཕགས་
པའི་ས་བཅུ་གཉིས་མངོན་དུ་བྱས་ཏེ། །མཐར་ཐུག་ཟུང་འཇུག་རྡོ་རྗེ་འཆང་ཆེན་པོ་ལ་སྦྱོར་

བར་བྱེད་དོ། །རིམ་པ་བཞི་པོ་འདི་མངོན་དུ་བྱེད་པ་ལ་སྤྱོད་པ་དགོས་སམ་མི་དགོས་ཞེ་ན། 
ཇི་སྲིད་དུ། སྔགས་ཀྱི་རིམ་པའི་ཡེ་ཤེས་མཐར་མ་ཕྱིན་གྱི་བར་དུ། དངོས་གྲུབ་མཆོག་སྒྲུབ་
པའི་སྤྱོད་པ་མི་བྱའོ། །དེ་ནས་ཡེ་ཤེས་ཀྱི་རིམ་པ་སྐྱེད་པའི་ཕྱིར་དང༌། དགའ་བའི་ས་སྔ་མ་
སྔ་མ་ཐོབ་ནས་ཕྱི་མ་སྒྲུབ་པའི་ཕྱིར། སྤྱོད་པ་བྱས་ན་ལེགས་མོད་མ་བྱས་ཀྱང་འགྲུབ་ཏུ་རུང་
ངོ༌། །གསང་བའི་རིམ་པའི་ས་རྣམས་གོང་ནས་གོང་དུ་བགྲོད་པའི་ཕྱིར་ནི། ངེས་པར་སྤྱོད་པ་
དགོས་ལ། སྤྱོད་པ་གསུམ་པ་ནི་གང་ཡང་རུང་བས་ཆོག་པར་བཞེད་དོ། །དེ་དག་ལས་ལས་
ཀྱི་ཕྱག་རྒྱ་ངེས་པར་འཇུག་ལྡོག་ནི། ཡེ་ཤེས་ཀྱི་རིམ་པའི་ས་བཞི་པ་དང༌། གསང་བའི་རིམ་
པ་དང་པོར་སྒྲུབ་པ་ལས་ཀྱི་ཕྱག་རྒྱ་ལ་ངེས་པར་ལྟོས་ལ། གཞན་རྣམས་ལ་ཇི་ལྟར་རིགས་
པར་སྦྱོར་བ་ལས་ངེས་པ་མེད་དོ། །གཉིས་པ་དེ་ཉིད་ལུང་དང་སྦྱར་བ་ལ། རྒྱུད་ཀྱི་གླེང་གཞིའི་
དོན་བཤད་པ། མདོ་སྡེའི་སྙིང་པོ་ངེས་པར་བསྟན་པ། དེ་གཉིས་ཀའི་དོན་རང་བཞིན་རྣམ་
དག་ཏུ་ངེས་པ་གསུམ་ལས། དང་པོ་ནི་བཙུན་མོའི་བྷ་ག་ལ་ནི་བདེ་བ་ཅན་གྱི་མིང་ཅན་ལའོ། །
བཞུགས་སོ་ནི་གནས་པ་དང་ལྡན་པའོ། །ཐམས་ཅད་ཀྱང་ཡིན་ལ་དེ་བཞིན་གཤེགས་པ་
ཡང་ཡིན་པའི་དེ་བཞིན་གཤེགས་པ་དེ་ཕུང་པོ་ལ་སོགས་པའོ། །དེ་རྣམས་ཀྱི་སྐུ་དང་གསུང་
དང་ཐུགས་ནི་ཨོཾ་ཨཱཿཧཱུཾ་ཞེས་པ་ཡི་གེ་གསུམ་མོ། །དེ་རྣམས་ཀྱི་རྡོ་རྗེ་ནི་བྱང་ཆུབ་ཀྱི་སེམས་
སོ། །དེའི་བཙུན་མོ་ནི་མི་ལ་སོགས་པའི་གཟུགས་སུ་གནས་པའོ། །དེའི་བྷ་ག་དེ་ལ་ཞེས་བྱ་
བའི་དོན་ནོ། །ཨེ་བཾ་ཞེས་བྱ་བ་ནི། ཨེ་ཡི་ཆ་བྱད་བཟང་པོ་གང༌། །དབུས་སུ་བཾ་གྱིས་རྣམ་པར་
བརྒྱན། །བདེ་བ་ཀུན་གྱི་གཞི་ཡིན་ཏེ། །སངས་རྒྱས་རིན་ཆེན་ཟ་མ་ཏོག །དེ་སྤྲུལ་པའི་སྐུ་
བདག་གིས་ལོངས་སྤྱོད་རྫོགས་པའི་སྐུ་ལས་ཐོབ་པའོ། །དེ་ལྟར་དེ་བཞིན་གཤེགས་པ་ཐམས་
ཅད་ཀྱི་སྐུ་དང་གསུང་དང་ཐུགས་རྡོ་རྗེ། བཙུན་མོའི་བྷ་ག་རྣམས་ལ་བཅོམ་ལྡན་འདས་བྱང་
ཆུབ་ཀྱི་སེམས་དེ་ལྟར་བཞུགས་པའོ། །དུས་གཅིག་ན། ཞེས་བྱ་བ་ནི་ལན་གཅིག་གི་ཚེ་དུས་

གཅིག་ན་སྟེ། འགོག་པའི་དུས་དང༌། དཔྱིད་ཀྱི་དུས་ཞེས་བྱའོ། །ཇི་སྲིད་དུ་གཡས་པ་དང༌། 
གཡོན་པའི་སྣ་བུག་ཏུ་སོན་པའི་རླུང་འགོག་པ་ན། ཞེས་བྱ་བའི་ཐ་ཚིག་གོ །ཞེས་གསུངས་ཏེ། 
རྡོ་རྗེ་བཙུན་མོའི་བྷ་ག་ཞེས་པ་ནི། བདེ་བ་ཅན་གྱི་མིང་ཅན་ཏེ། གང་ལས་ཡང་དག་པའི་བདེ་
བ་དམ་པ་སྐྱེ་བར་འགྱུར་བ། རྩ་འཁོར་ལོ་བཞིའི་ལྟེ་བ་རྩ་དབུ་མའི་ནང་དུ་སྟེ། དེར་བཞུགས་
སོ་ཞེས་པ་ནི། ཀུན་རྫོབ་ཀྱི་དབུ་མ་ལ་གནད་དུ་བསྣུན་པས་ཡེ་ཤེས་ཀྱི་དབུ་མ་ལ་རེག་སྟེ། 
ཡེ་ཤེས་ཀྱི་ཐིག་ལེའི་རང་བཞིན་དུ་སོང་ནས། དབྱེ་བ་མེད་པར་གནས་པའི་མཚན་ཉིད་དང་
ལྡན་པའོ། །ཐམས་ཅད་ཀྱང་ཡིན་ལ་དེ་བཞིན་གཤེགས་པ་ཡང་ཡིན་ནོ་ཞེས་གཞི་མཐུན་བསྡུ་
བར་བྱས་ནས། ཕུང་པོ་ལྔའི་རྩ་ཡིག་རླུང་ཁམས་རྣམས་དེ་བཞིན་གཤེགས་པ་དང༌། ཁམས་
བཞིའི་རྩ་ཡིག་རླུང་ཁམས་རྣམས་ཡུམ་བཞི་དང༌། དབང་པོ་ཡུལ་བཅས་ཀྱི་རྩ་ཡིག་རླུང་
ཁམས་རྣམས་བྱང་ཆུབ་སེམས་དཔའ་ཡབ་ཡུམ་ལ་སོགས་པར་སྦྱར་རོ། །དེ་རྣམས་ཀྱི་དྭངས་
མ་ཁུ་བ་དང༌། རྡུལ་དང་རླུང་གི་ངོ་བོར་གྱུར་པ་ནི། སྐུ་གསུང་ཐུགས་དང་ཡིག་འབྲུ་གསུམ་ཏེ། 
དེ་རྣམས་ཡེ་ཤེས་བདེ་སྟོང་གཉིས་སུ་མེད་པར་ཐིམ་པའི་ཉམས་མྱོང་ནི་རྡོ་རྗེ་སྟེ་འོད་གསལ་
བ་དོན་དམ་བྱང་ཆུབ་ཀྱི་སེམས་ཏེ། བདེ་བ་ཀུན་རྫོབ་སྙིང་རྗེ་དང༌། སྟོང་པ་དོན་དམ་རྣམ་པ་
ཐམས་ཅད་པ་གཉིས་ཟུང་དུ་འཇུག་པ་ནི། སྟོང་ཉིད་སྙིང་རྗེ་དབྱེར་མེད་པ། །བྱང་ཆུབ་སེམས་
ཞེས་རབ་ཏུ་བརྗོད། །ཅེས་པ་ལྟར་རོ། །ཡང་རྣམ་པ་གཅིག་ཏུ་ན། བཙུན་མོའི་བྷ་ག་ནི། རྡོ་རྗེ་
བྱང་ཆུབ་ཀྱི་སེམས་དེའི་རྒྱུའམ་ཐབས་ཀྱི་དབང་དུ་བྱས་ནས། དེའི་བཙུན་མོ་ནི་མིའི་གཟུགས་
སུ་གནས་པའི་ལས་ཀྱི་ཕྱག་རྒྱ་དང༌། སོགས་ཞེས་པས་ན། ཡིད་ཀྱི་ཕྱག་རྒྱ་དང༌། ལྷ་རྫས་སྟོང་
པའི་ཕྱག་རྒྱ་ལ་སོགས་པའོ། །དེའི་བྷ་ག་དེ་ལ་སྙོམས་པར་ཞུགས་པ་ལས་ཕུང་སོགས་ཀྱི་སྐུ་
གསུང་ཐུགས་དོན་དམ་པའི་ཡི་གེ་གསུམ་ལ་ཐིམ་པར་འགྱུར་ཞེས་པའི་དོན་ནོ། །དེ་ནི་ཡི་གེ་
གསུམ་གྱི་བརྡས་མཚོན་པ་སྟེ། མདོར་བསྟན་གྱི་སྐབས་སུ་བཤད་པ་ལྟར་གྱི་རྡོ་རྗེ་བཞི་ལས་

རྡོ་རྗེ་དང་པོ་གསུམ་མོ། །དེ་དག་གིས་ནི་དོན་དམ་པའི་གནས་དང་སྟོན་པ་བཤད་ལ། ཆོས་
ནི་ཟུང་འཇུག་སྟེ་དེ་ལ་ཨེ་ཝཾ་ཞེས་བྱ་བ་ནི། ཨེ་ཡི་ཆ་བྱད་བཟང་པོ་ཞེས་བྱ་བ། འགྱུར་གཞན་
དུ་ཨེ་ཡི་རྣམ་པ་ལྷ་ཡི་གང༌། ཞེས་ཀྱང་འབྱུང་སྟེ། ཨེ་ཡིག་ནི་རྣམ་བཅས་ལྷའི་དཀྱིལ་འཁོར་
རམ། ཆ་བྱད་བཟང་པོ་སྟེ། ཆོས་ཉིད་རྣམ་པ་ཐམས་ཅད་པ་དེ་བཞིན་གཤེགས་པ་རྣམས་ཀྱི་
སྐུ་དང་ཞིང་ཁམས་སུ་གྱུར་པ་ལ། དབུས་སུ་བཾ་ཡིག་གིས་མཚོན་པ་ཐུགས་བདེ་བ་ཆེན་པོའི་
ཡེ་ཤེས་ཨེ་ཡིག་དེ་ཉིད་ལ་རོ་གཅིག་ཏུ་བརྒྱན་པ་དོན་དམ་ཡེ་ཤེས་ཟུང་འཇུག་གི་བདེ་བ། དེ་
ནི་འཇིག་རྟེན་ན་འདས་པའི་ཆོས་ཐམས་ཅད་ཀུན་གྱི་གཞི་ཡང་ཡིན་ཞིང༌། སེམས་ཅན་རྣམས་
ཀྱི་བློ་ངོ་ལ་ལྟོས་ནས། འཁོར་བ་ཀུན་གྱི་གཞི་ཡང་ཡིན་ཏེ། དེ་ནི་དོན་དམ་པའི་སངས་རྒྱས་
ཀྱི་རིན་པོ་ཆེའོ། །ཡང་ཨེའི་རྣམ་པའི་ཆ་བྱད་རང་ལུས་རྩ་འཁོར་ལོའི་ཁོང་སྟོང་དང༌། གཞན་
ལུས་ཤེས་རབ་གྱི་པདྨ་གང་ཞིག་ལ། དབུས་སུ་བཾ་ཡིག་ཐིག་ལེའམ་རྡོ་རྗེའི་ནོར་བུས་རྣམ་
པར་བརྒྱན་པ་ལས་ནི་ཞུ་བདེ་འབྱུང་སྟེ། དེ་ཡང་འཕོ་མེད་དུ་བྱས་ནས། བདེ་བ་དེ་ཕུན་སུམ་
ཚོགས་པ་ཀུན་གྱི་གཞིར་གྱུར་པ་སྟེ། གོང་གི་སངས་རྒྱས་རིན་ཆེན་ཏེ་སྣོད་ཟ་མ་ཏོག་ཏུ་གྱུར་
པའོ། །སངས་རྒྱས་རིན་ཆེན་དེ་དེའི་ནང་དུ་སྦས་པའམ། ཡང་ན་དེ་རྟོགས་པའི་ཡེ་ཤེས་སྐྱེ་བ་
དང་འཕེལ་བ་དང་གནས་པའི་རྒྱུ་ཡིན་པའི་ཕྱིར་ཟ་མ་ཏོག་གོ །དེ་ལྟར་དོན་དམ་པའི་ཨེ་བཾ་དེ་
སྤྲུལ་པའི་སྐུ་སྟེ་འབྲས་བུ་གསང་རིམ་དུ་རྟོག་པའི་མས་བརྟན་གྱི་བདེ་བ་དེས་རྒྱུ་ལོངས་སྤྱོད་
རྫོགས་སྐུ་སྟེ། ཡེ་ཤེས་ཀྱི་རིམ་པ་དང་རྟོགས་རིགས་མཐུན་ཞིང་ངོ་བོ་གསང་རིམ་དུ་གཏོགས་
པའི་ཡས་བབས་ཀྱི་དགའ་བ་ལས་ཐོས་ཤིང་རྟོགས་པའོ། །ཐོས་པ་ནི་རྟོགས་པའི་དོན་ཡིན་
ལ་རང་རྒྱུ་སྐད་ཅིག་དང་པོར་ཞུ་བདེ་འགྱུར་མེད་སྒོམ་པོ་དེས། གནས་ལུགས་མཚོན་ཞིང་
རྟོགས་ནས། རང་འབྲས་སྐད་ཅིག་གཉིས་པར། རང་བཞིན་གྱི་བདེ་བའི་ཆ་ཤས་ཐོབ་པའོ། །
འདིའི་ཞུ་བདེ་ཡང་གསང་རིམ་ཉིད་ཀྱི་ནང་དུ་གཏོགས་པར་བྱས་ན་ལེགས་སོ། །འདིར་སྤྲུལ་

སྐུ་སྔགས་རིམ་དང༌། ལོངས་སྐུ་ཡེ་རིམ་དངོས་ལ་འཆད་པ་མི་ལེགས་ཏེ། གང་ལས་ཐོས་པའི་
ཡུལ་ཕྱིས་འབྱུང་བ་ལ་བྱེད་པ་རིག་པས་ཀྱང་མི་འཐད་པའི་ཕྱིར་དང༌། ཁ་སྦྱོར་དང༌། དཔྱིད་
ཐིག་ལས། སྔགས་རིམ་ཆོས་སྐུའི་ལམ་དུ་ཡང་གསུངས་པའི་ཕྱིར་རོ། །ཡེ་ཤེས་ཀྱི་རིམ་པ་
ལོངས་སྐུར་བཤད་ཀྱང༌། དེས་དེ་ལ་ཁྱབ་པ་ནི་མིན་ཏེ། ཞུ་བདེ་ཡས་བབས་ཀྱི་རིམ་པ་ལོངས་
སྐུ་དང༌། མས་བརྟན་གྱི་རིམ་པ་སྤྲུལ་སྐུ་འཇོག་ཅིང༌། འདིར་དེ་ལྟར་སྦྱོར་ལ། ཡེ་རིམ་ལོངས་
སྐུ་དང༌། གསང་རིམ་སྤྲུལ་སྐུར་འཇོག་པ་ནི། གཙོ་བོའི་དོན་ནམ། ཁྱད་པར་ཅན་གྱི་དབང་དུ་
བྱས་པའོ། །དེ་ལྟར་ཨེ་ཝཾ་དེ་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་
རྗེ་བཙུན་མོའི་བྷ་ག་ལ། བཅོམ་ལྡན་འདས་བྱང་ཆུབ་ཀྱི་སེམས་དེ་ལྟར་བཞུགས་པའོ། །ཞེས་
ཐོས་ནས། དུས་གང་གི་ཚེ་ཐོས་ཞེས་པའི་ལན་ནི། དུས་གཅིག་ན་ཞེས་བྱ་བ་ནི། ལན་གཅིག་
གི་ཚེ་ནི་དུས་གཅིག་ན་སྟེ། དེ་ཡང་རང་བཞིན་རྟག་པ་ཉིད་དེ། རྟག་པ་ལ་ནི་དུས་གཅིག་ཁོ་
ན་ལས་གཉིས་པ་མེད་པའི་ཕྱིར་དང༌། མི་རྟག་པ་ནི་དུས་མཐའི་སྐད་ཅིག་མ་ཡང་ཆ་དུ་མ་
དང་བཅས་པའི་ཕྱིར། དུས་དུ་མར་འགྱུར་གྱི་གཅིག་པ་མི་སྲིད་དོ། །དེ་ཡང་འགོག་པའི་དུས་
དང༌། དཔྱིད་ཀྱི་དུས་གཉིས་དངོས་སུ་བསྟན་པས། ཤུགས་བསྟན་ལས་དུས་གསུམ་པའང་
གོ་སྟེ། བསམ་གྱི་མི་ཁྱབ་པའི་དུས་མངོན་དུ་གྱུར་པ་ལ་དུས་གཅིག་ཅེས་བྱའོ། །འགོག་པའི་
དུས་གང་ཞེ་ན། དུས་ཇི་སྲིད་དུ་ན་དེ་དུས་སྐབས་ཞིག་ན། གཡས་པ་དང་གཡོན་པའི་སྣ་བུག་
ཏུ་སོན་ཞིང་རྒྱུ་བའི་རླུང༌། ལས་རླུང་གི་དབུགས་ཐམས་ཅད་དོན་དམ་པའི་དབྱིངས་སུ་འགོག་
པ་ན་ཞེས་བྱ་བའི་ཐ་ཚིག་སྟེ། ངེས་པ་ཅན་གྱི་དོན་ནོ། །དེ་ལ་སྤྱི་ཁྱབ་ནས་འགོག་པའི་དུས་ནི་
རོ་རྐྱང་གི་རླུང་དབུ་མར་འགགས་པ་ཐམས་ཅད་ལ་འཇུག་ཀྱང༌། སྐབས་འདིར་ལས་རླུང་རྩ་
བ་ནས་འགག་པ། གསང་རིམ་འབྲས་བུ་དང་བཅས་པའི་སྐབས་སུའོ། །དཔྱིད་ཀྱི་དུས་ཞེས་
པ་ནི། སྤྱིར་དབུ་མའི་ལམ་དུ་ཞུ་བདེ་སྐྱེས་པ་ཕན་ཆད་ཐུན་མོང་མ་ཡིན་པའི་བདེ་བར་སྐྱེས་པ་

ཀུན་ལ་ཟེར་ནའང༌། སྐབས་འདིར་ནི་ཞུ་བདེ་ཡེ་ཤེས་ལ་ཐིམ་སྟེ་རང་བཞིན་གྱི་བདེ་བ་མངོན་
དུ་གྱུར་པའི་མིང་ངོ༌། །བསམ་མི་ཁྱབ་ཀྱི་དུས་བྱ་བ། སྤྱི་རླུང་དབུ་མར་ཐིམ་པ་ལས་སྐྱེས་པའི་
མི་རྟོག་པའི་ཡེ་ཤེས་ཐམས་ཅད་ལ་བྱ་ན། སྐབས་འདིར་ནི་ཆོས་ཉིད་བསམ་མི་ཁྱབ་མངོན་དུ་
གྱུར་པ་ལ་བྱའོ། །
གཉིས་པ་ནི། ཆོས་རྣམས་གང་དག་རྒྱུས་བྱུང་དེ་དག་གི ། དེའི་རྒྱུ་དང་འགོག་པ་གང་
ཡིན་པ། །དེ་བཞིན་གཤེགས་པ་ཉིད་ཀྱིས་བཀའ་སྩལ་ཏེ། །དེ་སྐད་གསུང་བའི་ཚུལ་ཅན་དགེ་
སྦྱོང་ཆེ། །ཞེས་པ་སྟེ། གཞི་ལམ་འབྲས་བུ་གསུམ་གྱི་ཆོས་རྣམས་གང་ཡིན་པ་དེ་དག་ནི། རྩ་
གསུམ་འཁོར་ལོ་བཞི་ལ་སོགས་པ། བརྟེན་དཀྱིལ་འཁོར་གསུམ་གྱི་རྒྱུ་ལས་བྱུང་ཞིང༌། དེ་
ཡང་ཆོས་ཉིད་འོད་གསལ་གྱི་དབྱིངས་ལས་ཤར་བ་ཡིན་པས། དེ་ལས་བྱུང་བར་འདྲའོ། །དེ་
ལྟར་ན་རྒྱུ་ལས་བྱུང་བའི་འབྲས་བུ་ནི། གཞི་ལམ་འབྲས་གསུམ་གྱི་ཆོས་སྣ་ཚོགས་ཡིན་ལ། 
དེའི་རྒྱུ་ནི་དཀྱིལ་འཁོར་གསུམ་དང་ཆོས་དབྱིངས་སོ། །དེ་དག་གི་རྒྱུད་དང་འགོག་པ་ཞེས་
པ་ལ། འགོག་པའི་བྲལ་རྒྱུ་ནི་ལམ་ཡིན་ཏེ། ཇི་སྐད་བསྟན་པའི་སྐུ་གསུམ་གྱི་ལམ་ལ་སོགས་
པའོ། །དེས་ལས་རླུང་ལ་སོགས་པ་འགག་པ་ནི་འགོག་པ་སྟེ། སྒྲིབ་བྱེད་དེ་འགག་པས་གདོད་
མའི་རང་བཞིན་མངོན་དུ་གྱུར་པ་ནི། དོན་དམ་དབྱིངས་ཀྱི་བྲལ་བའི་འབྲས་བུ་དང༌། འགོག་
པའི་བདེན་པའོ། དེ་བཞིན་གཤེགས་པ་ནི་ཇི་སྐད་དུ། དཔལ་ལྡན་དེ་བཞིན་ཉིད་གཤེགས་
ཤིང༌། །དེ་བཞིན་སླར་ཡང་གཤེགས་པ་ཉིད། །ཅེས་པ་ལྟར། གདོད་ནས་དེ་བཞིན་ཉིད་ལ་
ཞུགས་པའི་རང་བཞིན་རྣམ་དག་དེ། སླར་ཡང་གློ་བུར་གྱི་དྲི་མ་སྤངས་ཏེ། དེ་བཞིན་ཉིད་ལ་
ཞུགས་པའི་དག་པ་གཉིས་ལྡན་ནོ། །དེ་བས་ན་བདེན་པ་བཞི་པོ་དེ་ནི་དེ་བཞིན་གཤེགས་
པས་བཀའ་སྩལ་ཏེ། དེ་སྐད་གསུང་བའི་ཚུལ་གྱི་དེ་བཞིན་གཤེགས་པ་དེ་ཡང་ཅི་ཞེ་ན། དགེ་
སྦྱོང་ཆེན་པོ་བཅོམ་ལྡན་འདས་ཤཱཀྱ་སེང་གེའོ། །འདི་ལ་ཚིག་རྐང་དང་པོས་རྒྱུད་རིམ་དང༌། 

རྒྱུད་སྔགས་རིམ། འགོགས་པ་ཡེ་རིམ། གང་ཡིན་པ་ཞེས་པ་སོགས་ཀྱིས་གསང་རིམ་བསྟན་
པར་འཆད་པ་ནི་བརྗོད་འདོད་ཙམ་མོ། །
གསུམ་པ་ནི། སྲིད་པ་ངོ་བོ་ཉིད་ཀྱིས་དག །ངོ་བོ་ཉིད་ཀྱིས་སྲིད་བྲལ་བྱས། །ད་ལྟར་བྱུང་
བའི་རང་བཞིན་ལས། །འདའ་བར་བྱ་བ་ཐག་རིང་ཕྱིར། །ཞེས་པ་སྟེ། སྲིད་པ་ནི་སྲིད་པའི་
རང་བཞིན་ཆོས་ཉིད་ཡིན་ལ། དེ་ནི་ངོ་བོ་ཉིད་ཀྱི་དྲི་མས་རྣམ་པར་དག་པས། ཟག་མེད་ཀྱི་
ཆོས་ཐམས་ཅད་ཡོན་ཏན་གྱི་ཚུལ་དུ་གདོད་མ་ནས་གནས་པའོ། །དེ་ནི་ངོ་བོ་ཉིད་ཀྱིས་ཏེ་ངོ་
བོ་ཉིད་གདོད་ནས་དྲི་བྲལ་དང་རྣམ་པ་མཐུན་པར་སྲིད་པ་འཁོར་བ་ཀུན་རྫོབ་ཀྱི་ཆོས་ཐམས་
ཅད་དང་བྲལ་ཞིང་གློ་བུར་རྣམ་དག་ཏུ་བྱས་པ་དེ་ནི་སངས་རྒྱས་ཡིན་པའོ། །ད་ལྟར་བྱུང་བའི་
རང་བཞིན་ནི། རྟག་ཏུ་ད་ལྟར་བ་ལ་བཞུགས་པའི་དོན་ཏེ། དེ་ཉིད་ཀྱི་ཕྱིར་ན་འདས་མ་འོངས་
ལྟར་མེད་པའམ་མེད་པར་འགྱུར་བ་མེད་པའི་ཕྱིར་འདའ་ཞིང་འཇིགས་པར་བྱ་བའི་དངོས་པོ་
སུས་ཀྱང་མ་གོས་པས་ཐག་རིང་བའི་ཕྱིར་རོ། །དེ་ལྟར་ན་རྣམ་པ་འདི་དག་གིས་ཀྱང་དོན་དམ་
རྣམ་པར་ངེས་པ་ཕྱིར་མི་ལྡོག་པའི་འཁོར་ལོའི་གཏམ་དབུ་མ་ཆེན་པོའི་གཞུང་བཙུགས་པ་
ཡིན་ནོ། །གསང་བའི་རིམ་པའོ། །ཞེས་པ་ནི་གཞུང་གི་དུམ་བུའི་མཚམས་སྟོན་པའོ། །འགྱུར་
གཞན་ལས་ནི་ཐ་ཚིག་གོ་ཞེས་པའི་རྗེས་ལ་ཚིག་བཅད་འདི་ཡོད་པའང་སྣང་ངོ༌། །དེའི་རྗེས་
སུ་འདི་སྐད་ཅེས། དེ་བཞིན་གཤེགས་པའི་གསུང་རབ་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་
ལས་ཕྱེ་སྟེ་སྦྱར་བའི་རིམ་པ་འདི་ནི་སྤྱོད་པའི་རྟུལ་ཞུགས་པ་སློབ་དཔོན་ནག་པོའི་མཛད་
པའོ། །ཞེས་འབྱུང་བ་ནི་མཛད་བྱང་སྟེ། བརྒྱད་ཁྲི་བཞི་སྟོང་ལས་ཕྱེ་སྟེ་སྦྱར་ཞེས་པ། རྣམ་
བཤད་རྣམ་པར་སྤྲོས་ཏེ་ཕྱེ་བའི་དོན་མ་ཡིན་ཏེ། དེ་ཐམས་ཅད་ཀྱི་སྙིང་པོའི་དོན་ལོགས་སུ་ཕྱེ་
སྟེ་གོང་དུ་བྱུང་བའི་དོན་ཡིན་ལ། རིམ་པ་ཞེས་ནི་ཐ་སྙད་གཙོ་བོར་མ་བྱས་པ་སྟེ། སྒོམ་རིམ་
གྱི་དབང་དུ་བྱས་ཞེས་པའོ། །རིམ་པ་བཞི་པ་རྫོགས་སོ།། །། 

རྒྱ་གར་གྱི་པཎྜི་ཏ་སུ་མ་ཏི་ཀིརྟི་དང་བོད་ཀྱི་ལོ་ཙ་བ་པྲཛྙཱ་ཀིརྟིས་བསྒྱུར་ཞིང་ཞུས་ཏེ་
གཏན་ལ་ཕབ་པའོ། །པྲཛྙཱ་ཀིརྟི་ནི་པུ་རངས་ལོ་ཆུང་ཤེས་རབ་གྲགས་ཏེ། མཚན་གཞན་
གྲགས་འབྱོར་ཤེས་རབ་ཅེས་བྱའོ། །འགྱུར་བྱང་ལ་དེ་ཙམ་ལས་མེད་ཀྱང་གཞུང་འདི་ཡང་
འབྲོག་འགོས་གྱི་འགྱུར་ལ་འགྱུར་བཅོས་པ་ཡིན་ནོ། །གང་ཞིག་འཁོར་བ་ལས་ཀྱང་མྱང་ངན་
འདས། །འབད་རྩོལ་མེད་པར་བརྙེས་འགྱུར་གསང་བའི་ལམ། །དཔག་ཡས་གྲུབ་མཆོག་
ཀུན་གྱིས་བགྲོད་བྱས་ཏེ། །བླ་མ་དམ་པའི་དྲིན་ལས་འདིར་གསལ་བྱས། །བློ་ངན་སྦྲུལ་
གདུག་གིས་གཟུང་བློན་པོ་ཡི། །ཡིད་ཀྱི་ཁང་པར་སྒྲོན་མེ་བྱེད་པ་ཅི། །རྣམ་དཔྱོད་འདབ་བརྒྱ་
རྒྱས་པའི་སྐལ་བཟང་ལ། །ལེགས་བཤད་ཉིན་བྱེད་འོད་འདིས་བྱ་བ་བྱེད། །དེ་ལྟར་ཤིན་ཏུ་
རྟོགས་དཀའ་བའི། །ཟབ་མོའི་གཞུང་མཆོག་འདི་བཤད་པས། །མཐའ་ཡས་འགྲོ་བ་མ་ལུས་
པས། །ཧེ་རུ་ཀ་དཔལ་ཐོབ་གྱུར་ཅིག །དཔལ་རིམ་པ་བཞི་པའི་གཞུང་གི་རྣམ་པར་བཤད་
པ་གསང་བའི་དོན་རབ་ཏུ་གསལ་བ་ཞེས་བྱ་བ་འདི་ཡང༌། རྒྱལ་ཁམས་པ་ཏཱ་ར་ནཱ་ཐས་སྦྱར་
བ་སྟེ། ནག་པོ་སྤྱོད་པ་པའི་གཞུང་རྒྱ་བོད་ཀྱི་དགོངས་འགྲེལ་དུ་མ་དང་བཅས་པ་དང༌། འདི་
དང་ཕྱོགས་མཚུངས་པའི་རྒྱུད་དང་བསྟན་བཅོས་ཐམས་ཅད་ལ་ངེས་པ་རྙེད་ནས། གཞུང་དོན་
དཔྱིས་ཕྱིན་པར་སྨྲས་པ་ཡིན་ནོ། །མངྒ་ལཾ། 
སྤྱོད་པ་པའི་རྫོགས་རིམ་གཞུང་གསུམ་ལ་ཕྱོགས་འདིར་ལོ་སུམ་བརྒྱ་ཚུན་ཆད་དུ་
བརྩམས་པའི་ཡིག་སྣ་མེད་པས་ཕྱིས་ཀྱི་ངག་སྒྲོས་ཀྱིས་བསླད་པ་ནི་མེད་ལ། གཞུང་འདི་ལ་
པཎྜི་ཏ་ཀརྨ་བཛྲ་ཞེས་བྱ་བའི་བྱས་པའི་འགྲེལ་པ་རྒྱས་པ་ཞིག་ཡོད་པ། གསང་སྔགས་ལ་
ཐོས་པ་དང་རྣམ་དཔྱོད་ཆེ་བ་ཞིག་གིས་བརྩམས་འདུག་ནའང༌། གཞུང་གསུམ་གྱི་ལམ་གྱི་
རིམ་པས་སྙིང་པོ་མ་རྙེད་སྣང་བས། མན་ངག་མེད་པའི་རྩལ་བཤད་དུ་འདུག གཞན་རང་
འགྲེལ་དུ་ཁ་འཕངས་པའི་བསྡུས་པ་ཞིག་དང༌། ག་ཡ་དྷ་རའི་འགྲེལ་པ་མདོར་བསྡུས་ཞིག་

ཀྱང་སྣང་བས། རྒྱ་འགྲེལ་གསུམ་མོ། །བོད་ཀྱི་སྦྱར་བ་ལ་འབྲོག་འགོས་རྭ་གསུམ་སོ་སོའི་
སློབ་མས་བྲིས་པའི་མཆན་བུ་དང༌། ཡིག་སྣ་ཐན་ཐུན་ཡོད་ལ། མལ་ལོའི་འགྲེལ་བ་ཉུང་ངུ་
དང༌། དེའི་རྗེས་འབྲང་རྗེ་བཙུན་ས་སྐྱ་བའི་ནག་འབུམ་གྱི་ནང་ན་ཡོད་པ་དང༌། ཨོ་ལ་པ་ཏིའི་
མན་ངག་དང་འགྲེལ་པ་གཞན་ཡང་ཡོད་ཅིང་མར་པ་དོ་པས་ཊཱི་ཀ་དང་པཱུ་རངས་ལོ་ཆུང་གི་
སློབ་མ་འགའ་ཞིག་གི་མཆན་དང་ཡིག་སྣ་སོགས་སྣང་ལ། འོན་ཀྱང་དེ་དག་ཐམས་ཅད་ལ་
ལེགས་བཤད་ཀྱང་མང་དུ་ཡོད་ཅིང༌། ཁྱད་པར་མར་དོ་མལ་ལོ་ཆུང་གསུམ་ལ། མན་ངག་
ལག་ལེན་ཟབ་མོ་ཁྱད་པར་ཅན་ཡོད་མོད་ཀྱི། བཤད་སྒྲོས་ན་རྒྱུད་དོན་མཐའ་དག་ལ། ངེས་
པ་སྟེར་ནུས་པའི་འགངས་ཆེན་པོ་ཁོ་ནར་ཡང་མི་སྣང་བའི། འདིར་གཞུང་འདི་ཤེས་པ་དོན་
གཉེར་དག་ཡོད་སྲིད་ན་ཕན་པར་འགྱུར་རོ་སྙམ་ནས་ཀླག་ཆོག་གི་ཚུལ་དུ་ཞིབ་ཅིང་གསལ་
ལ་མ་ནོར་བ་ཟབ་ཅིང་རྒྱ་ཆེ་བའི་ཚུལ་གྱིས་བཤད་པ་ཡིན་ནོ། །ཤུ་བྷཾ། 

༄༅། །འཕགས་པ་དཔྱིད་ཀྱི་ཐིག་ལེའི་གཞུང་རྣམ་པར་བཤད་པ་
འགྲེལ་པ་ངེས་གསང་རྒྱ་མཚོའི་སྙིང་པོ་
བཞུགས། 
༄༅། །ན་མོ་བཛྲ་ཌཱ་ཀཱ་ཡེ། འཕགས་པ་དཔྱིད་ཀྱི་ཐིག་ལེའི་གཞུང་རྣམ་པར་བཤད་
པ་འགྲེལ་པ་ངེས་གསང་རྒྱ་མཚོའི་སྙིང་པོ་ཞེས་བྱ་བ། བཅོམ་ལྡན་འདས་དཔལ་ཧེ་རུ་ཀ་ལ་
ཕྱག་འཚལ་ལོ། །མི་ཤིགས་དཔྱིད་ཀྱི་དཔའ་བོ་ཧེ་རུ་ཀ །བླ་མེད་སྟོང་པའི་ཐིག་ལེར་སྡོམ་
པ་པོ། །བདེ་ཆེན་ཟུང་དུ་འཇུག་པའི་རོལ་པ་ཅན། །བླ་མ་འཁོར་ལོའི་མགོན་ལ་གུས་བཏུད་
དེ། །རབ་ཟབ་བླ་ན་མེད་པའི་གཞུང༌། །དཔལ་གྱི་མགུར་ནས་གང་གསུངས་པ། །ནག་པོ་
སྤྱོད་པས་ལེགས་བསྡུས་པའི། །དཔྱིད་ཀྱི་ཐིག་ལེ་དབྱེ་བར་བྱ། །བདག་ལྟ་ཤིན་ཏུ་བློ་རྨོངས་
ཏེ། །འོན་ཀྱང་གཞུང་འདིར་རྩོལ་བ་ལ། །ཅི་སྟེ་ལེགས་སྨྲས་འགའ་ཞིག་ཡོད། །དེ་ནི་{སྔགས་
[སྔར་]རིག་དམ་པའི་མཐུ། །
དེ་ལ་བཅོམ་ལྡན་འདས་འཕགས་པ་དཔྱིད་ཀྱི་ཐིག་ལེ་ཞེས་བྱ་བའི་གཞུང་འདི་འཆད་
པ་ལ། གཞུང་ལ་འཇུག་པའི་དོན་དང་གཞུང་དངོས་ཀྱི་དོན་དང༌། རྗེས་བཤད་ཟིན་གྱི་དོན་
གསུམ་ལས། དང་པོ་ལ་མཆོད་པར་བརྗོད་པ་དང༌། རྩོམ་པར་དམ་བཅའ་བ་དང༌། དགོས་
པའི་དོན་བཤད་པ་སྟེ་གསུམ་མོ། །དང་པོ་ནི། དཔལ་འཁོར་ལོ་སྡོམ་པ་རྩ་བའི་རྒྱུད་ལས། 
དཔའ་བོ་ཀུན་དང་རྣལ་འབྱོར་མའི། །འཁོར་ཚོགས་དབུས་སུ་སྦྱོར་ལྡན་པ། །ཐམས་ཅད་
དགྱེས་ཤིང་གཉིས་མེད་གྱུར། །འབྱིན་དང་བསྡུད་པར་མཛད་པ་ཡིན། །མོས་པ་དུ་མའི་

སེམས་ཅན་ལ། །སྤྱོད་པ་སྣ་ཚོག་སྟོན་མཛད་དེ། །སྣ་ཚོགས་ཚུལ་གྱིས་གདུལ་བྱ་ལ། །ཐབས་
ནི་སྣ་ཚོགས་སྟོན་པ་ཡིན། །ཞེས་གསུངས་པའི་དོན་ཞིབ་མོར་སྟོན་པར་བཞེད་ནས། མཆོད་
པར་བརྗོད་པ་ནི། མཉམ་དང་མི་མཉམ་བདེ་ཆེན་སུམ་ཅུ་རྩ་བདུན་བྱང་ཆུབ་ཆེན་པོའི་ཕྱོགས་
གནས་ཆོས་ཕུང་རང་བཞིན་གནས་པ་རང་ལུས་རྩ་ཡི་འཁོར་ལོའི་གཙོ་བོ་བཞི། །དབྱངས་
ཡིག་སྔར་བཅས་བཅུ་གཉིས་དབྱངས་ཡིག་དོན་གྱི་ཕྱི་མོ་གསལ་བྱེད་སུམ་ཅུ་རྩ་བཞིས་བརྒྱན་
ཞིང་སྐུ་གསུང་ཐུགས་ཀྱི་དབྱེ་བས་གནས་པའི་གནས་ལ་སོགས། །ས་བཅུའི་དབང་ཕྱུག་ཀུན་
འགྲོ་འགྲོ་ཀུན་རང་སྙིང་དབུས་ནས་ནམ་མཁའི་ངོ་བོ་མཆོག་ཞི་ཧེ་རུ་ཀ་དཔལ་དམ་པ་དེ་
ཉིད་མྱ་ངན་འདས་རང་བཞིན་རབ་གསལ་དཔྱིད་ཀྱི་ཐིག་ལེ་འབར་བའི་འོད་འཕྲོ་སྐུ་གསུམ་
ལེགས་རྟོགས་རང་གཞན་དོན་བདེ་རྩོལ་བ་རྩའི་འཁོར་ལོ་འགྲོ་བའི་མགོན་ལ་རབ་བཏུད་
ནས། །ཞེས་སོ། །
དེ་ཡང་ཆོས་ཐམས་ཅད་ཀྱི་རང་བཞིན་དོན་དམ་པའི་སྐུ་གསུམ་ལ་བསྟོད་པར་དགོངས་
ནས། མཉམ་དང་མི་མཉམ་ལ་སོགས་པས་ནི་ཆོས་ཀྱི་སྐུ་དང༌། རང་ལུས་རྩའི་འཁོར་ལོ་
སོགས་ཀྱིས་ལོངས་སྤྱོད་རྫོགས་པའི་སྐུ་དང༌། རབ་གསལ་དཔྱིད་ཀྱི་ཐིག་ལེ་འབར་བའི་འོད་
འཕྲོ་ཞེས་པས་སྤྲུལ་པའི་སྐུ་དང༌། སྐུ་གསུམ་ལེགས་རྟོགས་རང་གཞན་དོན། བདེ་སྩོལ་བ་
ཞེས་པས་འཕྲིན་ལས་རྣམས་གསལ་བར་བསྟན་ཞིང༌། ཀུན་འགྲོ་འགྲོ་ཀུན་རང་སྙིང་དབུས་
གནས་ཞེས་པ་ལ་སོགས་པས་ངོ་བོ་ཉིད་སྐུ་ཡང་བསྟན་མོད་ཀྱི། ཆོས་ཀྱི་སྐུ་དང་གཅིག་ཏུ་
སྦྱར་ནས། སྐབས་འདིར་སྐུ་གསུམ་ལ་བསྟོད་པ་ཞེས་བྱ་སྟེ། སྐུ་གསུམ་ལེགས་རྟོགས་ཞེས་
པའི་ཚིག་ཟུར་ལས་ནི། མཆོད་བརྗོད་ཀྱི་སྐབས་འདིར། སྐུ་བཞི་པའི་རྣམ་གཞག་ཆེ་ཐད་དུ་
མ་མཛད་པར་མངོན་ནོ། །དེ་ལ་ཆོས་ཀྱི་སྐུའི་རང་བཞིན་ནི། བདེ་བ་ཆེན་པོ་ཡིན་ལ། དེ་ནི་
ཤེས་བྱ་ཐམས་ཅད་ལ་མཉམ་པ་ཉིད་དུ་ཆོས་ཉིད་ཀྱི་ཚུལ་དུ་འཇུག་པ་ཡིན་ཞིང༌། ཇི་སྐད་

དུ། འཇིག་རྟེན་འདས་ཕྱིར་འཇིག་རྟེན་ན། །འདི་ལ་{དཔེ་[དེས་]ནི་ཡོད་མིན་པས། །དེ་
བཞིན་གཤེགས་པ་ཉིད་དང་ཁམས། །འདྲ་བ་ཉིད་དུ་བསྟན་པ་ཡིན། །ཞེས་པ་ལྟར། ཆོས་
ཀྱི་དབྱིངས་ནི། ཆོས་གཞན་གང་དང་ཡང་མ་འདྲེས་ཤིང༌། གང་གིས་ཀྱང་མཚོན་དུ་མེད་པའི་
ཕྱིར། མི་མཉམ་པའང་ཡིན་ནོ། །དེ་ཡང་དོན་དམ་པའི་དབྱིངས་བྱང་ཆུབ་ཆེན་པོའི་ཕྱོགས་
སམ་ངོ་བོ་ལ་ཞུགས་ཤིང་གནས་ལ། ཆོས་ཀྱི་རྣམ་གྲངས་སུམ་ཅུ་རྩ་བདུན་ཏེ། ཆོས་སྐུའི་ངོ་
བོར་གྱུར་པའི་ཡང་དག་པའི་ཏིང་ངེ་འཛིན་ལ་སོགས་པ། ལྡོག་ཆས་ཕྱེ་བའི་བྱང་ཕྱོགས་སོ་
བདུན་ཡིན་ལ། དེས་མཚོན་ནས་སྟོབས་བཅུ་དང༌། མི་འཇིགས་པ་བཞི་དང༌། མ་འདྲེས་པའི་
ཆོས་བཅོ་བརྒྱད་ལ་སོགས་པ་སངས་རྒྱས་ཀྱི་ཆོས་ཀྱི་རྣམ་གྲངས་དཔག་ཏུ་མེད་པའི་ཕུང་པོའི་
རང་བཞིན་དུ་གནས་པ་དང༌། དེ་ཉིད་ངོ་བོ་ཉིད་སྐུ་དང་དབྱེ་བ་མེད་པར་བསྟན་པ་ནི། ཀུན་
འགྲོ་འགྲོ་ཀུན་རང་སྙིང་དབུས་གནས་སོགས་ཏེ། བདེ་བ་ཆེན་པོ་ཡོན་ཏན་ཐམས་ཅད་ཀྱི་ངོ་
བོ་དེ་ཡང༌། ཤེས་བྱ་ཐམས་ཅད་ལ་ཆོས་ཉིད་ཀྱི་ཚུལ་གྱིས་རྟག་ཏུ་ཁྱབ་པ་ཕྱོགས་དང་དུས་
དང་གནས་སྐབས་ཐམས་ཅད་ལ་ཉེ་རིང་མེད་པར་ཀུན་ཏུ་འགྲོ་ཞིང༌། འདུས་བྱས་ཀྱི་མཚན་
ཉིད་ཅན་གསར་བྱུང་མ་ཡིན་ཏེ། འགྲོ་བ་ཀུན་རང་རང་གི་སྙིང་སྟེ་སེམས་ལ་ཆོས་ཉིད་ཀྱི་ཚུལ་
གྱིས་དབུས་སུ་གདོད་མ་ནས་གནས་པའོ། །དེ་ལ་དབུས་སུ་གནས་པ་ཞེས་པའི་དོན། ཕྱོགས་
ཀྱི་ཆའི་དབྱེ་བས་ཕྱེ་བའི་དཀྱིལ་ན་གནས་པའི་དོན་མ་ཡིན་གྱི། དངོས་པོ་གང་ལ་བཅུད་དམ་
དྲིའམ་མདངས་ཀྱི་ཚུལ་གྱིས་ཁྱབ་པ་ལ་དབུས་ན་གནས་པ་དང༌། ནང་ན་གནས་པའི་ཐ་སྙད་
འདོགས་ཏེ། ཏིལ་དང་ཏིལ་མར་རམ། སྐྱེས་བུ་དང་དེའི་མང་དུ་ཐོས་པའི་ཡོན་ཏན་ནམ། 
གྲིབ་གནོན་དང༌། དེས་རླམས་པའི་མི་བཞིན་ནོ། །
དེ་ལྟར་ཁྱབ་པ་དེ་ཡང་ནམ་མཁའི་ངོ་བོ་ཞེས་པས། སྣ་ཚོགས་པའི་ཡོན་ཏན་གྱི་ཕུང་པོ་
དང༌། དེའི་རང་བཞིན་སྤྲོས་པ་དང་བྲལ་བའི་བདེ་ཆེན་དེ་ཡང༌། དངོས་པོ་ལས་འདས་པ་

དང༌། འཕེལ་འགྲིབ་མེད་པ་དང༌། ཁྱབ་པ་དང་རྟག་པ་ཉིད་ཡིན་པའི་ཕྱིར། ནམ་མཁའ་དང་
འདྲ་ལ། རྣམ་པར་རྟོག་པ་མ་ལུས་པ་ཞི་ཞིང༌། སྡུག་བསྔལ་མ་ལུས་པ་ཡང་ཞི་བས་ན། བདེ་
བ་ཆེན་པོ་ནི་མཆོག་ཏུ་ཞི་བའོ། །དེ་ཉིད་དོན་དམ་པའི་ཧེ་རུ་ཀ་དཔལ་ཏེ། ཧེ་ཡིག་ནི་ཧེ་རུ་ཤུ་
ནྱ་ཏའི་སྒྲ་ལས་དྲངས་ན། རྒྱུ་ལ་སོགས་པས་སྟོང་པ་སྟེ། བདེ་བ་ཆེན་པོ་གདོད་མའི་ཡེ་ཤེས་དེ་
ནི། རྒྱུ་རྐྱེན་གྱིས་མ་བསྐྱེད་དེ། འདུས་མ་བྱས་པའི་རང་བཞིན་ཡིན་པའི་ཕྱིར་རོ། །རུ་ཡིག་ནི། 
བཀོད་པ་དང་བྲལ་བའམ་ཚོགས་པ་དང་བྲལ་བ་སྟེ། ཡན་ལག་གི་བཀོད་པ་ཚོགས་པ་ལས་
མིའི་ལུས་སམ་སྡོང་པོ་དང་ཡལ་ག་དང་ལོ་མའི་བཀོད་པ་ཚོགས་པ་ལས་ཤིང་ཞེས་བརྗོད་པ་
ལྟ་བུ་ཕྱོགས་ལ་ལྟོས་པའི་བཀོད་པ་དང༌། སྐད་ཅིག་མ་མང་པོ་ཚོགས་སུ་བཀོད་པ་ལ་ཞག་ཟླ་
ལོ་དང་བསྐལ་བ་ལ་སོགས་པར་བརྗོད་པ་ལྟ་བུ་དུས་ཀྱི་བཀོད་པ་སྟེ། བཀོད་པ་དེ་དག་དང་
བྲལ་བ་ནི་དངོས་པོ་ལས་འདས་པའོ། །འདིར་རུ་ཡིག་ཐུང་ངུ་ཡིན་ཀྱང༌། ཡི་གེ་བསྣན་པའི་
ངེས་པས་རིང་པོར་སྒྱུར་ནས། རཱུ་པ་བི་པྲ་ཛ་ཏ་ཏེ། བཀོད་པ་སྤངས་པ་ལ་འཇུག་པའོ། །ཀ་
ཡིག་ནི་ཀསྠ་ན་ནཱ་སྟི་གནས་པ་མེད་པ་སྟེ། རྟག་པ་དང་ཆད་པའི་མཐའ་གང་ལའང་མི་གནས་
པའོ། །
འདིར་སྨྲས་པ། གལ་ཏེ་བདེ་ཆེན་དོན་དམ་དུ། །མེད་ན་ཆད་པར་ཐལ་བར་འགྱུར། ཅི་
སྟེ་དངོས་པོར་ཡོད་རྟག་ན། །དེ་ཚེ་རྟག་པའི་མཐའ་འགྱུར་རོ། །ལྷན་ཅིག་སྐྱེས་པའི་བདེ་
ཆེན་ཡོད། །ཀུན་རྫོབ་ཆོས་ཀུན་ནམ་ཡང་མེད། །དེ་ཕྱིར་རྟག་དང་ཆད་པ་ལས། །རབ་ཏུ་
གྲོལ་ཏེ་དབུ་མ་ཡིན། །དམིགས་གཏད་ཁས་ལེན་བྲལ་བ་ཙམ། །དངོས་མེད་ཉིད་ཕྱིར་དོན་
དམ་མིན། །དངོས་པོ་སྐྱེ་འཇིག་སྤྲོས་པ་ཅན། །དེ་ཡང་མཐར་ཐུག་དོན་དུ་མིན། །དངོས་པོ་
རྣམས་ཀྱི་རང་བཞིན་ནི། །རྟག་ཆད་ཡོད་མེད་སྤྲོས་ལས་འདས། །དེ་དེར་འཛིན་པ་མཐའ་
ཡིན་ཏེ། །མཐའ་གཉིས་སྤངས་པ་དབུ་མའོ། །ཡང་ཡེ་ཤེས་ཀྱི་འཁོར་ལོ་འགག་པ་མེད་པར་

འཆར་བས་ནི་ཆད་པའི་མཐའ་ལས་འདས་ལ། འཁོར་བར་འབྱུང་བ་མེད་པའི་ཕྱིར་རྟག་པའི་
མཐའ་ལས་ཀྱང་གྲོལ་ཏེ། དེ་ལྟར་ན་ཐོག་མ་རྒྱུ་རྐྱེན་གྱིས་མ་བསྐྱེད་ཅིང༌། རང་དུས་ན་བཀོད་
པ་དང་བྲལ་ལ། རྗེས་སུ་རྟག་ཆད་ཀྱི་མཐའ་མི་བརྟེན་པ་དེ་ནི་གཟུང་འཛིན་གཉིས་མེད་ཀྱི་
ཡེ་ཤེས་ཏེ་ཤྲཱི་ཡིག་གི་དོན་ནོ། །དེ་ཡང་ཉེར་འཚེ་མེད་ཅིང་འབྱོར་པ་དང་ལྡན་པ་ལ། དཔལ་
ཞེས་འཇིག་རྟེན་དུ་གྲགས་པ་ལྟར། སྤྲོས་པ་ཐམས་ཅད་ཞི་ཞིང་ཡེ་ཤེས་རྒྱས་པ་ནི་དཔལ་གྱི་
དོན་ནོ། །དེ་ནི་དམ་པ་སྟེ་མཆོག་གི་དེ་ཁོ་ན་ཉིད་དང༌། མྱ་ངན་ལས་འདས་པ་ཐར་པའི་རང་
བཞིན་ནོ། །དེ་ཡང་འགོས་འགྱུར་ལས། མཆོག་ཏུ་མྱ་ངན་འདས་པའི་དེ་ཉིད་དངོས། །ཞེས་
བསྒྱུར་བ་ལྟར་བདེ་ལ། འབྲོག་མིའི་འགྱུར་ལས་ཀྱང༌། མྱ་ངན་ལས་འདས་པ་མཆོག་གི་
དེ་ཁོ་ན་ཉིད་དུ་གྲུབ་པའི་ཚུལ། ཞེས་འབྱུང་ངོ༌། །འདིར་དེ་ཁོ་ན་ཉིད་ཅེས་བྱ་བ་ནི། གནས་
ཚུལ་གྱི་མིང་ཡིན་ལ། དེ་ལ་ངོ་བོའི་སྒོ་ནས་དབྱེ་བ་གཉིས་མི་འབྱུང་ཡང༌། རྟོགས་ཚུལ་གྱི་སྒོ་
ནས་བློ་ངོར་མཆོག་དང༌། ཐ་མལ་པ་གཉིས་སུ་དབྱེ་སྟེ། དཔེར་ན་ཨ་རུ་རའི་རོ་བཅུད་རྫས་
ཐ་དད་པ་གཉིས་མེད་ཀྱང༌། རོ་ཕལ་པ་ཁ་བ་ནི་ཐོག་མ་ཉིད་ནས་ཤེས་ལ། རོ་མཆོག་མངར་
བ་ནི་ཕྱིས་མྱོང་བ་ལྟ་བུའོ། །དེས་ན་གང་ཞིག་ཀུན་རྫོབ་ཀྱི་ཆོས་ཡོད་མ་མྱོང་བ་ཙམ་ནི། དེ་
ཁོ་ན་ཉིད་ཕལ་པ་ཡིན་ལ། དེ་ཉིད་རང་གིས་རིག་པའི་བདེ་བ་ཆེན་པོར་གནས་པ་ནི་དེ་ཁོ་ན་
ཉིད་མཆོག་གོ །སྐབས་འདིའི་མྱ་ངན་ལས་འདས་པ་ཡང༌། རང་བཞིན་གྱི་མྱ་ངན་ལས་འདས་
པ་སྟེ། དེ་ཡང་དངོས་པོའི་གནས་ལུགས་ལ། རང་བཞིན་རྣམ་དག་གི་མྱང་འདས་ཁོ་ན་ཡོད་
ཀྱི། གློ་བུར་རྣམ་དག་གི་མྱང་འདས་ནི་མ་ཡིན་ཏེ། འཁོར་བ་གདོད་མ་ནས་མ་གྲུབ་པས་དེ་
སྤངས་པའི་མྱང་འདས་ཀྱང་གདོད་མ་ནས་མི་འགྲུབ་པའི་ཕྱིར་རོ། །དེ་ལྟར་ན། བཤད་པར་
གྲུབ་པའི་དོན་ནི། དངོས་པོའི་གནས་ལུགས་དང༌། ཆོས་ཐམས་ཅད་ཀྱི་ཆོས་ཉིད་དང༌། རང་
བཞིན་གྱི་མྱང་འདས་ཞེས་བྱ་བ། གདོད་མ་ནས་རང་སེམས་ལ་གནས་པ་དེ་ནི་བདེ་བ་ཆེན་པོ་

སངས་རྒྱས་ཀྱི་ཡོན་ཏན་ཐམས་ཅད་ཀྱི་ཕུང་པོ་ཁྱབ་པ་དང་རྟག་པ་ཉིད་དུ་གནས་ལ། གཟུང་
བ་དང་འཛིན་པ་དང༌། དངོས་པོ་དང་དངོས་མེད་མཐའ་དག་ལས་གྲོལ་བ་སྟེ། འདི་ནི་བདེ་བ་
ཆེན་པོའི་སྐུ་དང་ཆོས་ཀྱི་སྐུ་དངོས་ཡིན་ནོ། །ཞེས་པའོ། །ལོངས་སྤྱོད་རྫོགས་པའི་སྐུ་ནི། རྩ་
དང་རླུང་དང་ཐིག་ལེ་རྣམ་པར་དག་པའི་ཡེ་ཤེས་ཏེ། རང་ལུས་ཀྱི་རྩའི་འཁོར་ལོའི་གཙོ་བོ་ལྟེ་
བ་སྤྲུལ་འཁོར་དང༌། སྙིང་ག་ཆོས་འཁོར་དང༌། མགྲིན་པ་ལོངས་སྤྱོད་དང༌། སྤྱི་བོ་བདེ་ཆེན་
རྣམས་ཀྱི་ཆོས་ཉིད་ཡེ་ཤེས་ཀྱི་རྩ་དེ་ནི་མཚན་བཟང་པོ་མཐའ་ཡས་པ་དང༌། དཔེ་བྱད་བཟང་
པོ་མཐའ་ཡས་པའི་སྐུ་ཡིན་པ་དང༌། རླུང་དང་ཐིག་ལེ་རྣམས་ཡི་གེའི་བརྡས་བསྟན་པར་བྱ་བ་
ལས། སྙིང་གར་གནས་པའི་དབྱངས་ཡིག་ལྔ་དང་བཅས་པ་ནི་བརྡའ་སྟེ། དེས་མཚོན་པའི་
དོན་ཁམས་ལྔའི་རླུང་རྣམ་པར་དག་པའི་ཡེ་ཤེས་ལྔ་དང༌། མགྲིན་པར་གནས་པའི་དབྱངས་
ཡིག་བཅུ་གཉིས་ནི་བརྡའ་སྟེ། དེས་མཚོན་པའི་དོན། རྟེན་འབྲེལ་བཅུ་གཉིས་ཀྱི་རླུང་གི་ཆོས་
ཉིད་དོན་དམ་པའི་ས་བཅུ་གཉིས་ཀྱི་ཡེ་ཤེས་སོ། །སྤྱི་བོར་དོན་གྱི་མ་མོ་དབྱངས་བཅུ་དྲུག་
ཚར་གཉིས་ནི་བརྡའ་སྟེ། དེས་མཚོན་པའི་དོན་དཀར་ནག་གི་ཕྱོགས་ཀྱི་དགའ་བ་བཅུ་དྲུག་
ཚན་པ་གཉིས་སོ། །ལྟེ་བ་ན་གསལ་བྱེད་སུམ་ཅུ་རྩ་བཞིས་བརྒྱན་པ་ནི་བརྡའ་སྟེ། བྱང་ཆུབ་
ཀྱི་སེམས་འཕོ་བ་བཅུ་དྲུག་པ་ཚན་གཉིས་དང༌། དེ་གཉིས་རེ་རེའི་མཐར། ཚིག་ཐམས་ཅད་
ལ་ཁྱབ་པར་འགྱུར་བའི་ཆ་ཤས་རེ་རེ་སྟེ། ཁམས་ཀྱི་བགྲོད་པ་དེ་རྣམས་ཀྱི་ཆོས་ཉིད་བདེ་བ་
ཆེན་པོ་གཅིག་ཉིད་ལ། ཐབས་ཀྱི་དགའ་བ་བཅུ་དྲུག་དང༌། ཤེས་རབ་ཀྱི་དགའ་བ་བཅུ་དྲུག་
སྟེ། སུམ་ཅུ་རྩ་གཉིས་དང༌། ཐུན་མོང་དུ་འཇུག་པའི་ལྷན་ཅིག་སྐྱེས་པ་ཐབས་ཤེས་གཉིས་སོ། །
དེ་དག་ལ་རླུང་གི་ཆོས་ཉིད་ཡེ་ཤེས་ཀྱི་རླུང་དང༌། ཐིག་ལེའི་ཆོས་ཉིད་ཀྱང་ཡེ་ཤེས་ཀྱི་ཐིག་
ལེ་ཡིན་ལ། སྐུ་གསུང་ཐུགས་ཀྱི་དབྱེ་བས་གནས་པའི་གནས་ལ་སོགས་པ་ས་བཅུའི་དབང་
ཕྱུག་ཅེས་བྱ་བ་ལ། ཐ་མལ་པའི་རྩ་ཉེར་བཞི་དང༌། ཁམས་ཉེར་བཞི་དང༌། དེ་ལ་བརྟེན་པའི་

རླུང་རྣམས་རང་རང་གི་ཆོས་ཉིད་དུ་དག་པ་ནི་ས་བཅུ་སྟེ་གནས་དང་ཉེ་གནས་ཐུགས་དང༌། 
ཞིང་དང་ཉེ་ཞིང༌། འདུན་རྟོག་དང་ཉེ་བའི་འདུན་རྟོག་ནི་གསུང་དང༌། འདུ་བ་དང་ཉེ་འདུ། 
དུར་ཁྲོད་དང་ཉེ་བའི་དུར་ཁྲོད་ནི། སྐུའི་ས་ཏེ་བསྐྱེད་པའི་རིམ་པར་ཡང་དེ་དང་རྗེས་སུ་མཐུན་
པར་ལམ་དུ་བྱེད་པ་ནི་ཐུགས་གསུང་སྐུའི་འཁོར་ལོའི་རིམ་པས་སྦྱོར་བ་ཡིན་ཞིང༌། དེ་ལྟར་ས་
བཅུ་པོ་དངོས་སུ་བསྟན་ནས། དབང་ཕྱུག་ཅེས་པའི་ཚིག་གིས། མཐུང་སྤྱོད་དང་ཉེ་བའི་མཐུང་
སྤྱོད་ཀྱང་དོན་གྱིས་འཕངས་ཏེ། དབང་བསྒྱུར་བྱ་ས་བཅུ་པོ་དེ་དག་ལ། དབང་བྱེད་པ་པོ་ནི་ས་
དེ་གཉིས་ཡིན་པའི་ཕྱིར་ཏེ། དེ་ལྟར་ན་ས་བཅུ་གཉིས་སོ། །འདིར་གྲུབ་པའི་དོན་ནི། རྩའི་
ཆོས་ཉིད་མཚན་དཔེ་རྫོགས་པའི་ཡེ་ཤེས་ཀྱི་སྐུ་དང༌། རླུང་གི་ཆོས་ཉིད་རྣམ་པ་ཐམས་ཅད་
པའི་གསུང་དང༌། ཐིག་ལེའི་ཆོས་ཉིད་འདོད་ཆགས་ཆེན་པོ་མི་འགྱུར་བའི་བདེ་བ་གསུམ་ངོ་
བོ་དབྱེར་མི་ཕྱེད་པ་ནི། དོན་དམ་པའི་ལོངས་སྤྱོད་རྫོགས་སྐུ་སྟེ། ཡེ་ཤེས་ཀྱི་ས་བཅུ་གཉིས་
དང་དགའ་བ་བཅུ་དྲུག་ཐམས་ཅད་གཅིག་ཏུ་འདུས་པའི་ངོ་བོ་ཡིན་ནོ། །ཞེས་པའོ། །སྤྲུལ་
པའི་སྐུ་ནི། དམིགས་པ་མེད་པའི་ཐུགས་རྗེ་ཆེན་པོ་དང༌། སེམས་ཅན་གྱི་དོན་མཁྱེན་པའི་ཡེ་
ཤེས་གཉིས་ཟུང་དུ་འཇུག་པ། གང་ལ་གང་འདུལ་གྱི་འགྲོ་དོན་ལྷུན་གྱིས་གྲུབ་པར་འགྲོ་བའི་
ནུས་མཐུ་ཅན་ཏེ། དེ་འདྲ་བའི་མཁྱེན་བརྩེ་ནུས་གསུམ་གཅིག་ཏུ་འདྲེས་པའི་ཡེ་ཤེས་དེ་ཡིན་
ཏེ། འགྲོ་བའི་དོན་མ་ལུས་པ་མཁྱེན་ཞིང་རབ་ཏུ་གསལ་བ། དམིགས་མེད་ཀྱི་ཐུགས་རྗེ་བདེ་
བ་ཆེན་པོའི་རང་བཞིན་གྱིས། རང་ཉིད་བདེ་བར་གནས་ཤིང་གཞན་བདེ་ཆེན་ལ་འགོད་པས་
དཔྱིད་དང༌། སེམས་ཅན་རྣམས་ཀྱི་དེ་བཞིན་ཉིད་གང་ཡིན་པ་དང༌། རང་གི་དེ་བཞིན་ཉིད་ངོ་
བོ་གཅིག་ཅིང་དེ་ལྟར་གཟིགས་པ་ནི་ཐིག་ལེ་སྟེ་དེ་བཞིན་ཉིད་ལ་ཐིག་ལེའོ་བརྡས་བསྟན་པ་
ཡིན་ལ། ངོ་བོ་ནི་མཉམ་པ་ཉིད་ཀྱི་ཡེ་ཤེས་སོ། །དེ་ལྟ་བུའི་ཡེ་ཤེས་དེའི་འོད་ཟེར་འཕྲོ་བ་ནི། 
གཞན་རྣམས་ལ་འབར་བ་ཡང་ཡིན་ཏེ་རང་གི་ཡེ་ཤེས་དེ་ཉིད་ལ་སེམས་ཅན་རྣམས་འགོད་

པར་མཛད་པའི་ནུས་མཐུའོ། །དེ་ལྟར་ན་གྲུབ་པའི་དོན་ནི། འགྲོ་བའི་དོན་སྤྱོད་པའི་ནུས་
མཐུའི་ཡེ་ཤེས་སེམས་ཅན་གང་ལ་གང་འདུལ་དུ་སྤྲུལ་པ་སྣ་ཚོགས་པ་སྤྲུལ་པ་པོ་ནི་སྤྲུལ་པའི་
སྐུའོ། །དེ་ལྟར་ན་སྐུ་གསུམ་པོ་དེ་ནི། ལྡོག་ཆས་ཕྱེ་བ་ཙམ་ཡིན་གྱི། ངོ་བོའི་སྒོ་ནས་དབྱེ་བ་
མེད་དེ། སངས་རྒྱས་ཀྱི་ཡེ་ཤེས་གཅིག་པུ་གཉིས་སུ་མེད་པ་ཉིད་ལ། ཆོས་ཐམས་ཅད་ཀྱི་ཆོས་
ཉིད་ཡིན་པ་དང་ཡོན་ཏན་གྱི་ཚོགས་མཐའ་དག་གིས་བརྒྱན་པའི་ཆ་ནས་ཆོས་སྐུ་དང༌། སྐུ་
གསུང་ཐུགས་ཀྱི་རྣམ་པར་རོལ་པའི་ཆ་ནས་ལོངས་སྐུ་དང༌། འགྲོ་དོན་སྤྱོད་ནུས་པའི་ཆ་ནས་
སྤྲུལ་སྐུར་བཞག་གོ །གཞན་སྣང་དུ་གསར་དུ་ཐོབ་པའི་ཡོན་ཏན་གང་ཡིན་པ་དང༌། ནུས་མཐུ་
དེ་དང་དེས་སྤྲུལ་པའི་སྤྲུལ་པ་གང་ཡིན་པ་དེ་དག་ནི། སྐུ་གསུམ་པོ་དེ་དག་ཏུ་མིང་བཏགས་པ་
ཙམ་དུ་ཟད་ཀྱི། དངོས་ནི་མ་ཡིན་ལ། འོན་ཀྱང་དེ་རྣམས་ཀྱི་འཕྲིན་ལས་ནི་ཡིན་ནོ། །
བཞི་པ་མཛད་པ་ནི། སྐུ་གསུམ་ལེགས་རྟོགས་རང་གཞན་དོན་བདེ་རྩོལ་བ། ཞེས་པ་སྟེ། 
གོང་དུ་ཇི་སྐད་བསྟན་པའི་སྐུ་གསུམ་པོ་དེ་ལ། སེམས་ཅན་རྣམས་འགོད་པར་མཛད་པས་ནི། 
སྐུ་གསུམ་པོ་རྒྱས་པའམ། སེམས་ཅན་རྣམས་ཀྱིས་ལེགས་པར་རྟོགས་སུ་འཇུག་པའི་དོན་ཏེ། 
རྟོགས་པ་དང་རྒྱས་པ་ནི་སྐད་དོད་གཅིག་ལ་འགྱུར་གྱི་ཁྱད་པར་ཡིན་ལ། བོད་དཔེ་ཁ་ཅིག་
ལས་སྐུ་གསུང་རྒྱས་པ་ལེགས་རྟོགས་ཞེས་འབྱུང་བ་ནི། འགྱུར་མི་གཅིག་པ་གཉིས་བསྲེས་
པའོ། །ཚུལ་དེ་ལྟ་བུའི་རང་ཉིད་བདེ་བ་དམ་པའི་སྐུ་མཐར་ཐུག་པ་བརྙེས་ནས་གཞན་གྱི་དོན་
སེམས་ཅན་རྣམས་ལ་བདེ་བ་དམ་པའི་མཆོག་བླ་ན་མེད་པའི་ཡེ་ཤེས་སྩོལ་བར་མཛད་པ་
ཡིན་ལ་འདི་དོན་གྱི་གཙོ་བོ་ཡིན་པས་སྨོས་ཏེ། ལྷག་མ་རང་དོན་གྱི་ཕུན་སུམ་ཚོགས་པ་སྣ་
ཚོགས་པ་རྣམས་དང༌། སེམས་ཅན་རྣམས་གནས་སྐབས་ཀྱི་ཕན་པ་དང་བདེ་བ་མངོན་པར་
མཐོ་བ་དང་ངེས་པར་ལེགས་པའི་ཁྱད་པར་གཞན་དང་གཞན་ལ་འགོད་པར་མཛད་པ་ནི་
ཤུགས་ལ་གོ་བར་འགྱུར་རོ། །དེ་ལྟར་རྒྱས་པར་བཤད་པའི་དོན་བསྡུ་བ་ནི། རྩའི་འཁོར་ལོ་

འགྲོ་བའི་མགོན་ལ་རབ་བཏུད་ནས། ཞེས་པ་སྟེ། རྩ་འཁོར་ལོ་བཞི་དང༌། དེར་གནས་པའི་
ཐིག་ལེ་བཞི་པོ་རྣམས་དྲི་མའི་ཆོས་མཐའ་དག་རྣམ་པར་དག་པ་ནི། རང་གི་དེ་བཞིན་ཉིད་ཁོ་
ན་གནས་པ་ནི་སྐུ་བཞིའི་བདག་ཉིད་དེ། དེ་ཉིད་ཡང་དག་པའི་རྩ་འཁོར་ལོ་བཞི་དང་ཐིག་ལེ་
བཞི་ཡིན་ལ། དེ་ནི་འགྲོ་བའི་མགོན་པོ་སངས་རྒྱས་ཐམས་ཅད་ཀྱི་སྤྱིའི་གཟུགས་ཆེན་པོ་སྟེ། 
ཡེ་ཤེས་ཀྱི་རྒྱ་མཚོ་ཆེན་པོ་དེ་ལ་གུས་པས་ཕྱག་འཚལ་ཞིང་འདུད་པའི་དོན་ནོ། །འགྱུར་ཕྱི་མ་
རྣམས་ལས། འགྲོ་བའི་རང་གཞན་དོན་བདེ་ཞེས་འབྱུང་ཞིང༌། བོད་ཕལ་ཆེར་ཚིག་དེའི་དབང་
དུ་བྱས་ནས་འཆད་མོད་ཀྱི། འགོས་འགྱུར་ལས། རང་དང་གཞན་དོན་བདེ་བ་སྐུ་གསུམ་
རབ་ཏུ་རྒྱས་པ་ནི། སྩོལ་བ་རྩ་ཡི་འཁོར་ལོ་འགྲོ་བའི་མགོན་ལ་ཕྱག་འཚལ་ལོ། །ཞེས་འབྱུང་
བ་ལྟར་དོན་ལ་གནས་པ་ཡིན་ནོ། །དེ་ལྟར་ན་གཞུང་འདིའི་མཆོད་བརྗོད་ལ། འབྲོག་མིའི་
འགྱུར་ལ་ཕལ་ཆེར་ཚིག་ལྷུག་པར་སྣང་ཞིང༌། འགོས་འགྱུར་ན་ཚེག་བར་བཅུ་དགུ་པ་དང༌། 
བཅུ་གསུམ་པའི་ཚིགས་བཅད་རེ་རེ་སྟེ་གཉིས་སུ་བྱས་ལ། འགྱུར་བྱེད་ཕྱི་མ་རྣམས་ཀྱིས་རྒྱུན་
ཆགས་རྐང་པ་བཞིར་མཛད་ཀྱང༌། བར་པ་རྒྱ་སྐད་ཀྱི་བཞུགས་ཚུལ་དང་མཐུན་ཤས་ཆེ་བ་
ཙམ་ཡིན་མོད། འོན་ཀྱང་སྡེབ་སྦྱོར་མེད་པས་ལྷུག་པར་བྱས་པ་ཡང་མི་ལེགས་པ་མིན་ནོ། ཁོ་
བོས་མཐོང་བའི་རྒྱ་དཔེ་རྣམས་ན་ཆོས་ཕུང་ཞེས་པ་དང༌། གཙོ་བོ་ཞེས་དང༌། ལྔར་བཅས་ཀྱི་
བཅས་ཞེས་པ་དང༌། དབྱངས་ཡིག་དོན་གྱི་ཞེས་པ་རྣམས་ཀྱི་སྐད་དོད་མི་སྣང་ལ། བོ་དྷི་པཀྵ་
དྷརྨ་སྭ་བྷ་ཝ་སྠི་ཏཱཾ་ཞེས་བྱང་ཆུབ་ཕྱོགས་ཆོས་རང་བཞིན་གནས། ཞེས་དང༌། ཀཱ་ཡ་ཝ་ཀ་ཙིཏྟ་
ཙཀྲ་བྷེ་ད། ཞེས་སྐུ་གསུང་ཐུགས་ཀྱི་འཁོར་ལོའི་དབྱེ་བས་ཞེས་པ་སྣང་ཡང༌། ལོ་པཎ་ཆེན་པོ་
རྣམས་ཀྱིས་བསྒྱུར་བ་དབང་བཙན་པར་བྱས་སོ། །
དགོངས་དོན་སྒྲ་ཇི་བཞིན་པ་ནི་གོང་དུ་བཤད་པ་དེ་ལྟར་ཡིན་མོད། བཤད་པའི་རྣམ་
གྲངས་གཞན་ཟུར་ཙམ་སྨོས་ན། ནཱ་རོ་པའི་བཤད་སྒྲོས་འཛིན་པ་ཕྱོགས་འདིར་བྱོན་པ་ཐམས་

ཅད་མཐུན་པར་འདི་སྐད་ཅེས། མཉམ་དང་མི་མཉམ་སོགས་ཀྱིས་རྒྱུད་ཀྱི་རིམ་པ་དང༌། ཀུན་
འགྲོ་སོགས་ཀྱིས་གསང་བའི་རིམ་པ་དང༌། རབ་གསལ་སོགས་ཀྱིས་སྔགས་ཀྱི་རིམ་པ་དང༌། 
སྐུ་གསུམ་ལེགས་རྟོགས་སོགས་ཀྱིས་ཡེ་ཤེས་ཀྱི་རིམ་པ་མདོར་བསྟན་པར་འཆད་ཅིང༌། 
མཉམ་དང་མི་མཉམ་སོགས་ཀྱིས་རྩ་བྷ་གའི་དཀྱིལ་འཁོར་དང༌། དབྱངས་ཡིག་སོགས་ཀྱིས་
ཡི་གེ་བྱང་ཆུབ་སེམས་ཀྱི་དཀྱིལ་འཁོར་དང༌། སྐུ་གསུང་ཐུགས་སོགས་ཀྱིས་ལུས་ཀྱི་དཀྱིལ་
འཁོར་བསྟན་པར་འཆད་པ་དང༌། རྩའི་འཁོར་ལོའི་མགོན་ལ་ཕྱག་འཚལ་ཞེས་སྦྱར་ནས། 
གཞི་དུས་འཁོར་བའི་རྩ་འཁོར་ལོའི་བཞི་ལ་འདུད་པ་ཡིན་ཏེ། དེ་ལ་གནད་དུ་བསྣུན་པས་
ཡེ་ཤེས་སྐྱེ་བའི་ཕྱིར་ཞེས་དགོངས་ནས། དོན་དུ་ལམ་གྱི་ཡེ་ཤེས་དང༌། གནད་དུ་བསྣུན་པའི་
གཞི་དཀྱིལ་འཁོར་གསུམ་ལ་མཆོད་བརྗོད་མཛད་པ་འདོད་ཅིང༌། སྐུ་གསུམ་ཡང་ལམ་དུས་
ཀྱི་སྐུ་གསུམ་ལ་འཆད་པ་དང༌། བྱང་ཕྱོགས་སོ་བདུན་ཡང་བྱང་ཕྱོགས་ཀྱི་དག་པ་སྦྱོར་བའི་
རྒྱུ་མཚན་ལས། རྩ་སོ་བདུན་ལ་འཆད་པ་དང༌། མཉམ་པ་རོ་མ་དང་མི་མཉམ་པ་རྐྱང་མ་ལ་
འཆད་པ་སོགས། བཤད་པའི་རྣམ་གྲངས་ཕྲ་མོ་དུ་མ་ཞིག་ཡོད་ལ། འགོས་ལུགས་དང་རྭ་
ལུགས་ཀྱི་ཡིག་སྣ་རྣམས་ནའང༌། དོན་གྱི་གུང་དེ་དག་དང་བསྒྲིགས་པ་ལ། ཚུལ་བཞིའི་བཤད་
པ་དང༌། ཕྱི་ནང་གསང་བ་དང་སྦྱར་བའི་བཤད་པ་རྣམ་གྲངས་མི་འདྲ་བ་དུ་མ་དང་བཅས་པ་
མཐོང་ཞིང༌། བྲམ་ཟེ་ཐ་ག་ནའི་འགྲེལ་ཆེན་ན་ཡང༌། རིམ་བཞིའི་མདོར་བསྟན་ཡིན་ཞེས་
མི་འཆད་ཀྱང༌། འཆད་ལུགས་ཀྱི་རྐང་དེ་དག་དག་མཐུན་ཤས་ཆེ་ཞིང༌། རྣམ་གྲངས་ཅིག་ལ་
དྲན་ཉེ་སོགས་བྱང་ཕྱོགས་ཉེར་གཉིས་སོ་སོ་སྐྱེ་བོའི་ལམ་ནི་མཉམ་པ་དང༌། ལྷག་མ་བཅོ་ལྔ་
འཕགས་ལམ་ནི་མི་མཉམ་པ། ཞེས་མདོ་དང་ཐུན་མོང་དང་འཇུག་ཤེས་དྲུག་ལ་དགའ་བཞིའི་
དབྱེ་བས་ཉེར་བཞི་དང༌། འཁོར་ལོ་བཞི་ལ་དགའ་བ་གསུམ་དུ་དབྱེ་བས་བཅུ་གཉིས་ཚིག་
ཐམས་ཅད་ལ་ཁྱབ་པའི་དགའ་བ་སྟེ་སོ་བདུན་ནོ་ཞེས་ཐུན་མོང་མ་ཡིན་པ་དང༌། སྐུ་གསུམ་

ལེགས་རྟོགས་ཞེས་པའི་སྐབས་སུ། གོ་ཏྲ་དང་གཱ་ཏྲའི་སྒྲའི་ཁྱད་པར་ལས་རིགས་གསུམ་རྒྱས་
པའི་དོན་དུ་འཆད་དོ། །དེའི་རིགས་གསུམ་ཡང་ལུས་ངག་ཡིད་གསུམ་སྟེ་རྩ་གསུམ་དང་སྦྱར་
བ་སོགས། མཆོད་བརྗོད་ཀྱི་ཡུལ་གཙོ་བོར་ལམ་ལ་སྦྱོར་བ་མི་ལེགས་ཤིང༌། ཚིག་དོན་ལ་
ཞུགས་པ་ཁོ་ནར་ཡང་མི་སྣང་ངོ༌། །དེས་ན་མཆོད་བརྗོད་ཀྱི་ཡུལ་དངོས་ནི། འབྲས་དུས་ཀྱི་
སངས་རྒྱས་ཉིད་ཡིན་ཞིང༌། གཞིའི་ཆོས་ཉིད་ཀྱང་དེ་དང་ངོ་བོ་གཅིག་པའི་ཕྱིར་དེར་འགྱུར་
ལ། དེ་དག་ལ་མཆོད་པ་བརྗོད་པས་དེ་ལྟ་བུར་ཐོབ་བྱེད་དམ་རྟོགས་བྱེད་ཀྱི་ཐབས། ལམ་
ལ་ཡང་ཤུགས་བསྟན་གྱི་ཕྱག་འཚལ་བར་འགྲོ་ཞིང༌། དེས་ན་ལམ་རིམ་པ་བཞི་ཡང༌། ཚིགས་
བཅད་འདིས་ཞོར་བྱུང་ལ་ནི་བསྟན་པར་ངེས་མོད་ཀྱང༌། དངོས་བསྟན་གྱི་དབང་དུ་ན་དེ་དག་
གི་འདོད་པའི་རིམ་པ་བཞིའི་དོན་ཚན་དུ་གཅོད་ལུགས་དེ་དག་གཞུང་དོན་ལ་ཞུགས་པར་མི་
སྣང་ཞིང༌། ཁྱད་པར་གཏུམ་མོ་འཁོར་ལོ་བཞི་པའི་དམིགས་རིམ་ཅིག་ལ་སྦྱོར་བ་ནི་ཡངས་
ཤིང་རྒྱ་ཆེ་བའི་ནམ་མཁའ་ཁབ་ཀྱི་བུ་གར་འཇུག་འདོད་པ་བཞིན་ནོ། །
གཉིས་པ་རྩོམ་པར་དམ་བཅའ་ནི། རྣལ་འབྱོར་གནས་ལས་རྣམ་བྱུང་བ། །ཕྱི་དང་བཅས་
པའི་ཚུལ་གྱིས་ནི། །འཁོར་ལོ་བདེ་མཆོག་དཔལ་རིམ་ལས། །དཔྱིད་ཀྱི་ཐིག་ལེ་བཤད་བྱ་སྟེ། །
རྣལ་འབྱོར་གྱི་ཚོགས་པ་མཐའ་དག་སྟོན་པར་བྱེད་པས། རྣལ་འབྱོར་གྱི་གནས་ནི་རྒྱལ་བས་
གསུངས་པའི་རྒྱུད་སྡེ་རྣམས་ཏེ། དེ་དག་ལས་ཇི་སྐད་འབྱུང་བ་བཞིན། དཔྱིད་ཀྱི་ཐིག་ལེའི་
དོན་བཤད་པར་བྱའོ་ཞེས་ཡིད་ཆེས་པའི་ཁུངས་བསྟན་པས་རང་བཟོའི་དོགས་པ་སྤངས་
པ་ཡིན་ལ། རྒྱུད་གང་ལས་འབྱུང་བ་ནི། དོན་ནི་རྒྱུད་མཐའ་དག་ལ་ཡིན་ཀྱང༌། ཚིག་གི་ཆ་
ནི་ཕལ་ཆེར་དཔལ་ཁ་སྦྱོར་ཐིག་ལེ་དང༌། འགའ་ཞིག་རྣལ་འབྱོར་མ་ཀུན་སྤྱོད་དང༌། རྡོ་རྗེ་
མཁའ་འགྲོའི་རྒྱུད་ལས་ཀྱང་བཏུས་པའོ། །དེ་ཡང་ཇི་ལྟ་བུ་ཞེ་ན། ཕྱི་བསྐྱེད་རིམ་གྱི་སྐབས་སུ་
དཀྱིལ་འཁོར་དང༌། སྦྱིན་སྲེག་དང༌། བཟླས་པ་ལ་སོགས་པ་ཇི་སྐད་བསྟན་པ་རྣམས། ནང་

རྫོགས་རིམ་ལ་ལེགས་པར་སྦྱར་བ་དང་བཅས་པའི་ཚུལ་གྱིས་ཏེ། འཁོར་ལོ་བདེ་མཆོག་
དཔལ་རིམ་ལས་ཞེས། འཁོར་ལོ་སྡོམ་པ་རྩ་བའི་རྒྱུད་ཀྱི་དགོངས་དོན་འཆད་པའི་རིམ་པ་
སྟེ་རྣམ་གཞག་ཏུ་བྱས་པའོ་ཞེས་སོ། །དེའི་དོན་ཡང་འདི་ཡིན་ཏེ། བདེ་མཆོག་རྩ་བའི་རྒྱུད་
ལས། དཀྱིལ་འཁོར་དང༌། བཟླས་པ་དང༌། སྦྱིན་སྲེག་ལ་སོགས་པ་བསྐྱེད་རིམ་དང་ལས་
ཚོགས་ཀྱི་ཚུལ་གྱིས་སྦས་ཏེ་གསུངས་པ་རྣམས། ཁ་སྦྱོར་སོགས་བཤད་པའི་རྒྱུད་དུ། རྫོགས་
རིམ་དུ་བཀྲལ་ནས་སྦས་དོན་རྒྱས་ཤིང་གསལ་བར་བསྟན་པ་གང་ཡིན་པ་དེ་འདིར་གོ་རིམ་
བཞིན་དུ་བསྡུད་པར་བྱའོ་ཞེས་པའོ། །ཐ་ག་ནའི་འགྲེལ་ཆེན་ལས་ནི་རྣལ་འབྱོར་གནས་ཞེས་
པ་རྩ་འཁོར་ལོ་བཞི་ལ་བཤད་པ་སོགས་ཡོད་ཀྱང༌། རྩོམ་པར་དམ་བཅའ་བའི་སྐབས་འདི། 
སྔར་བཤད་པ་ལྟར་ལེགས་ཤིང༌། མར་ངོས་སྦྱོར་བའི་གདན་ལས་ཞེས་སྒྱུར་བ་ནི་རྣལ་འབྱོར་
གནས་ཞེས་པ་དང་དོན་གཅིག་གོ ། 
གསུམ་པ་དགོས་པའི་དོན་བཤད་པ་ནི། རྡོ་རྗེ་མཁའ་འགྲོ་མ་དཔལ་གྲུབ། །རང་གི་ལུས་
ལ་རྣམ་གནས་པ། །ཤིན་ཏུ་ཉུང་བར་འདོད་རྣམས་ལ།། གསལ་བར་གོ་བྱའི་རྒྱུ་ཕྱིར་རོ། །དེ་
ཡང་གཞུང་འདིའི་ཚིག་དོན་མཐའ་དག་རྒྱུད་ལས་བསྡུས་པ་ཁོ་ན་ཡིན་ན་རྒྱུད་ཉིད་ཀྱིས་ཆོག་
པས། སླར་ཡང་བརྩམས་པ་དོན་མེད་དོ་སྙམ་ན། ཟློས་སྐྱོན་སྤོང་བ་ནི། རྒྱུད་ན་ཡོད་ཀྱང་མང་
ཞིང་འཐོར་བས་རྟོག་དཀའ་བ་དེ། འདིར་ཉུང་ངུ་ལ་མངོན་པ་དགའ་བ་དག་ལ་ཕན་པའི་ཕྱིར། 
ཚིག་ཉུང་ཞིང་དོན་རྣམས་ཀྱང་ཕྱོགས་མཐུན་ཕྱོགས་མཐུན་དུ་གོ་རིམ་བསྒྲིགས་པས་གསལ་
བར་གོ་ཞིང༌། ཚིག་བཟུང་སླ་བ་དང༌། དོན་རྟོགས་སླ་བའི་རྒྱུའི་ཕྱིར་དུ་བརྩམས་པས་ན། རྒྱུད་
ལས་བསྟན་ཟིན་ཀྱང་འདི་བརྩམས་པ་ལ་དགོས་པ་ཁྱད་པར་ཅན་ཡོད་དོ་ཞེས་རྩོམ་པར་དམ་
བཅའ་ལས་འཕྲོས་པའི་ཚུལ་ཡིན་ལ། གོང་དུ་དཔྱིད་ཀྱི་ཐིག་ལེ་བཤད་བྱ་སྟེ་ཞེས་པའི་དཔྱིད་
ནི་དམིགས་པ་དང་བཅས་པའི་ཤེས་རབ་དང༌། ཐིག་ལེ་ནི་དམིགས་པ་མེད་པའི་ཤེས་རབ་བོ། །

དེ་གཉིས་ངོ་བོ་གཅིག་ཏུ་གྱུར་པའི་ཤེས་རབ་ནི། དཔྱིད་དང་ཐིག་ལེ་ཁ་སྦྱོར་རོ། །དེ་ཉིད་
མངོན་དུ་གྱུར་པ་ནི། རྡོ་རྗེ་མཁའ་འགྲོ་མ་དཔལ་གྲུབ། ཅེས་པ་ལ། གྲུབ་ཅེས་པ་ནི་དངོས་
གྲུབ་སྟེ། དཔལ་རྡོ་རྗེ་མཁའ་འགྲོ་མའི་དངོས་གྲུབ་བོ། །དེ་རང་གི་ལུས་ལ་གནས་པ་ཞེ་བྱ་
སྟེ། འདིའི་ཐད་ཀྱི་འགོས་འགྱུར་ལས། དཔལ་ལྡན་རྡོ་རྗེ་མཁའ་འགྲོ་མའི། །རང་གི་ལུས་ལ་
གནས་དངོས་གྲུབ། །ཅེས་འབྱུང་བ་གོ་བདེའོ། །རྡོ་རྗེ་ནི་འོད་གསལ་བ་འགྱུར་བ་མེད་པར་
བདེ་སྟོང་གཉིས་སུ་མེད་པའི་ཡེ་ཤེས་ཡིན་ལ། །ཌེཾ་ནམ་མཁའ་ལ་འགྲོ་བ་དང༌། ཨ་ཀ་གྱ་
གྱུར་འགྲོ་བའི་དབྱིངས་ལས་སྒྲུབ་པའི་ཕྱིར། ཌཱ་ཀི་ནཱི་ནམ་མཁའ་ལ་འགྲོ་བ་སྟེ། དཔག་ཏུ་
མེད་པའི་གཟུགས་ཀྱིས་ནམ་མཁའ་ཁྱབ་པར་བྱེད་པའི་དོན་ཡིན་པས། འོད་གསལ་དེ་ཉིད་
རྣམ་པ་ཐམས་ཅད་པར་ཅིག་ཅར་ཤར་བའི་ཟུང་འཇུག་ནི་རྡོ་རྗེ་མཁའ་འགྲོའོ། །དེ་ཡང་ཡིན་
ལ་དངོས་གྲུབ་ཀྱང་ཡིན་པས་དེའི་དངོས་གྲུབ་སྟེ། དེའི་ཡང་མཐར་ཐུག་པ་ཡིན་པའི་ཕྱིར་
བླ་ན་མེད་པའི་སངས་རྒྱས་ཀྱི་གོ་འཕང་ཡིན་ལ། དེ་ནི་རང་གི་ལུས་ལ་གནས་སོ་ཞེས་པའོ། །
འདིར་མཁས་པ་མར་དོལ་ལོ་ཙཱས་ནི་གྲུབ་པ་ཞེས་པས་གདོད་ནས་གྲུབ་པའི་ཕྱིར་བློས་
བཏགས་ཀྱི་གཏུམ་མོ་དམ་ཚིག་གི་ཕྱག་རྒྱ་གཅོད་ལ་རང་ལུས་སྨོས་པས། གཞན་ལུས་ལས་
རྒྱ་གཅོད་པའི་ཕྱིར། ཤེས་རབ་ཀྱི་ཕ་རོལ་ཏུ་ཕྱིན་པ་ཆོས་ཀྱི་ཕྱག་རྒྱའམ། ལྟེ་བའི་གཏུམ་མོ་
ཕྱག་རྒྱ་ཆེན་མོ་བསྟན་ནོ་ཞེས་གསུང་ངོ༌། །འོན་ཀྱང་འདི་ལྟར་འཆད་དགོས་ཏེ། འདི་དང་རྒྱུད་
སྡེ་རྣམས་སུ་རང་ལུས་ཞེས་གསུངས་པ་རྣམས། རྣམ་སྨིན་ཤ་ཁྲག་གི་ལུས་ཁོ་ན་ལ་མི་བཟུང་
སྟེ། {གྲུབ་[མ་སྒྲུབ་]ཅེས་པ་རང་བཞིན་གྱི་དོན་ལའང་འཇུག་པས། དངོས་པོའི་རང་བཞིན་
ལ་ལུས་ཅེས་གསུངས་པ་ཡང་ཤིན་ཏུ་མང་ངོ༌། །དངོས་གྲུབ་དེ་གདོད་མ་ནས་རང་གི་སེམས་
ལ་རང་བཞིན་གྱི་ཚུལ་དུ་གནས་པས། དངོས་གྲུབ་ལུས་ལ་གནས་ཞེས་བརྗོད་ཅིང༌། ཡང་

དེ་སེམས་ལ་གནས་ཤིང༌། འཁོར་བའི་གནས་སྐབས་ན་སེམས་ཀྱི་རྟེན་ལུས་ཡིན་པས། ཐ་
མལ་གྱི་ལུས་ལའང་རྒྱུད་པའི་ཚུལ་གྱི་གནས་ཞེས་དང༌། ཡང་དངོས་གྲུབ་དེ་རྟོགས་པར་བྱེད་
པའི་ཐབས་ལམ་གྱི་ཡེ་ཤེས་རྫོགས་རིམ་ཡིན་ལ། དེ་ཐ་མལ་བའི་ལུས་ལ་གནད་དུ་བསྣུན་
པའི་རྟེན་འབྲེལ་ལས་སྐྱེ་བའི་ཕྱིར། དེ་དེ་ལ་གནས་ཞེས་དགོངས་པའི་དབང་གི་གསུངས་
པ་ཡིན་ནོ། །དེ་ལྟར་ན་དཔྱིད་ཀྱི་ཐིག་ལེའི་དངོས་གྲུབ་རང་ལུས་ལ་གནས་པ་ནི། སྐབས་
འདིར་བརྗོད་བྱ་ཡིན་ལ། དེ་སྟོན་པར་བྱེད་པའི་གཞུང་གི་ཚིགས་འདི་ནི་བརྗོད་བྱེད་ཡིན་
ཞིང༌། གཞུང་འདི་ལ་བསླབས་པས་དེ་འབད་མེད་དུ་རྟོགས་པར་འགྱུར་བ་ནི་དགོས་པ་དང༌། 
དེ་ལྟར་གོ་ཞིང་རྟོགས་ནས་བསྒོམས་པ། དངོས་གྲུབ་དེ་ཐོབ་པར་འགྱུར་བ་ཉིང་དགོས་ཡིན་
ཞིང༌། དེ་རྣམས་ཕྱི་མ་ཕྱི་མ་སྔ་མ་སྔ་མ་ལྟོས་ཤིང་འབྲེལ་བ་འབྲེལ་བའོ། །སྐབས་འདི་དག་ཏུ་
འབྲོག་འགྱུར་ལས་ནི། རང་གཞན་འགྲོ་བ་བདེ་དོན་ཕྱིར། །དཔྱིད་ཀྱི་ཐིག་ལེ་བཤད་པར་བྱ། །
རྣལ་འབྱོར་གནས་ལས་ངེས་འབྱུང་བ་ཞེས་སོགས་གཞུང་གི་གཅོད་མཚམས་མི་འདྲ་བ་ཆེར་
བྱུང་ནའང༌། དཀྱུས་ཉིད་ལེགས་པར་མཐོང་ངོ༌། །
གཉིས་པ་གཞུང་གི་དོན་དངོས་ལ། ལེའུ་བཅུ་ཡོད་ལ། དེ་ཡང་རིམ་གཉིས་དབྱེ་བའི་
སྒོ་ནས་མདོར་བསྟན། གཞི་ལམ་འབྲས་བུའི་སྒོ་ནས་རྒྱས་པར་བཤད། མ་ཚང་ཁ་སྐོང་གི་
སྒོ་ནས་དོན་བསྡུ་བའོ། །དེ་ལ་མདོར་བསྟན་ནི། ལེའུ་དང་པོ་སྟེ། རྫོགས་རིམ་ངོ་བོ་ཆེ་བ་
བཅས་པ་སྟོན་ནོ། །འདི་ལ་བཅོས་མའི་རྣལ་འབྱོར་སྤང་པ་དང༌། དེ་གསུངས་པའི་དགོས་པ་
དང༌། ཡང་དག་པའི་ལམ་ཡིན་མིན་གྱི་དབྱེ་བ་དང༌། མ་བཅོས་པའི་ལམ་ངོས་བཟུང་བ་སྟེ་
བཞི་ལས། དང་པོ་ནི། བཅོས་མའི་དཀྱིལ་འཁོར་སྤངས་བྱས་ནས། །བཅོས་མའི་སྦྱིན་སྲེག་
ལས་དག་དང༌། །བཅོས་མའི་སྒོམ་པ་རྣམས་དང་ཡང༌། །བཅོས་མའི་བཟླས་པ་ཉིད་དང་ནི། །
དེ་ལ་སོགས་པའི་བཅོས་མ་ཀུན། །རང་བཞིན་རྣལ་འབྱོར་ཚུལ་གྱིས་སྤངས། །འདིར་སཾ་སྐྲྀ་

ཏའི་སྐད་ལ་ཀྲྀ་ཏི་མཾ་ཞེས་པ{ཐད་[འང་]འགྱུར་གྱི་དབང་དུ་བྱས་ནས་བྱ་བར་བསྒྱུར་བ་དང༌། 
བྱ་བའི་ལས་ཞེས་བསྒྱུར་བ་ཡོད་ནའང་དོན་འགྱུར་དབང་དུ་བྱས་ནས། བཅོས་མར་བསྒྱུར་
བ་ཉིད་ལེགས་སོ། །དེ་ལ་བཅོས་མའི་དཀྱིལ་འཁོར་ནི། རྡུལ་ཚོན་དང་རས་བྲིས་ལ་སོགས་
པ་དབྱིབས་སུ་བཀོད་པའི་དཀྱིལ་འཁོར་དང༌། འཁོར་ལོ་འདུས་པ་ཚོགས་ཀྱི་དཀྱིལ་འཁོར་
དང༌། ཡན་ལག་རྩ་ཁམས་ལུས་ཀྱི་དཀྱིལ་འཁོར་དང༌། རྟོག་པས་སྒོམས་པ་ཡིད་ཀྱི་དཀྱིལ་
འཁོར་རོ། །བཅོས་མའི་སྦྱིན་སྲེག་ཀྱང་རྫས་དང་འབྲེལ་བ་དང་ཡིད་ཀྱི་གཉིས་སོ། །བཅོས་
མའི་སྒོམ་པ་ནི། བསྐྱེད་རིམ་དང་འབྲེལ་བའི་ལྷའི་རྣལ་འབྱོར་རྟོག་པས་སྒོམ་པ་དང༌། རྩ་དང་
ཡིག་འབྲུ་དང་ཐིག་ལེ་ལ་སོགས་པའི་རྣམ་པ་ཡིད་ལ་བྱེད་པ་དང༌། གཞན་ཡང་རྣམ་པར་རྟོག་
པ་དང་འབྲེལ་བའི་རྟགས་དང་རྒྱུ་ཅན་གྱིས་རྩོལ་བས་བསྐྱེད་ནས་སྟོང་པ་ཉིད་དང༌། སྙིང་རྗེ་
དང༌། མི་སྡུག་པ་དང༌། རྟེན་ཅིང་འབྲེལ་བར་འབྱུང་བ་དང༌། ངོ་མཚར་བའི་མཚན་མ་ཡིད་ལ་
བྱེད་པ་ཐམས་ཅད་དོ། །བཅོས་མའི་བཟླས་པ་ཡང༌། ངག་གི་བཟླས་པ་དང༌། ཡིད་ཀྱི་བཟླས་
པ་དང༌། འགོག་པའི་བཟླས་པ་དང༌། རླུང་གི་བཟླས་པའི་བར་དུ་ཡང་ཡོད་དེ། དེ་དག་ལ་
སོགས་པ་རྣམ་པར་རྟོག་པའི་རྩོལ་བ་དང་བཅས་པ། ལུས་ངག་གི་འདུ་བྱེད་དང་བཅས་པ། 
བློས་བསྒྱུར་ཞིང་སྒོམ་པའི་བཅོས་མ་ཐམས་ཅད་རང་བཞིན་མ་བཅོས་པ་རྫོགས་པའི་རིམ་
པའི་ཚུལ་ཏེ་ལམ་ལ་གནས་པ་རྣམས་ཀྱིས་སྤང་པར་བྱའོ། །
གཉིས་པ་ནི། ཕྱི་རོལ་བཅོས་མ་རབ་བྱ་བ། །རང་བཞིན་རྟོགས་པར་བྱ་ཕྱིར་ཏེ། །རང་
བཞིན་རྟོགས་པར་གྱུར་པ་ན། །རབ་ཏུ་བྱ་བ་བྱེད་མིན་ཉིད། ཇི་ལྟར་ཕ་རོལ་དོན་གཉེར་
འགས། །གཟིངས་ལ་ལེགས་པར་སྦྱོར་འགྱུར་བ། །ཕ་རོལ་ཕྱིན་ནས་འདོད་པ་ལྟར། །རབ་
ཏུ་བྱ་བའང་དེ་བཞིན་ནོ། །འདི་རབ་ཏུ་བྱ་བ་ཞེས་པ་རྣམས་འགོས་འགྱུར་ལས། ཕྱི་རོལ་བྱ་
བ་ཞེས་པ་ཁོ་ནར་བསྒྱུར་ཏེ་གོ་བདེའོ། །བཅོས་མའི་དཀྱིལ་འཁོར་ལ་སོགས་པ་སྤང་བར་བྱ་

ན། སྟོན་པས་དེ་ལྟར་གསུངས་པ་དགོས་པ་མེད་པར་འགྱུར་རོ་སྙམ་ན། དེ་ལྟར་མ་ཡིན་ཏེ། 
གང་ཟག་དབང་པོ་དམན་པ་རྣམས་ཀྱིས་རྒྱུད་མ་སྦྱངས་པར། རང་བཞིན་གྱི་རྣལ་འབྱོར་ཇི་ལྟ་
བ་བཞིན་དུ་སྒོམ་མི་ནུས་པ་ཤས་ཆེ་བས། ཕྱི་རོལ་བསྐྱེད་རིམ་བཅོས་མ་དག་སྒོམ་དུ་བཅུག་
ནས། ཐ་མལ་འཁོར་བའི་རྣམ་རྟོག་རགས་པ་སྟོབས་བྲི་བར་གྱུར་པ་ན། རང་བཞིན་གྱི་རྣལ་
འབྱོར་སྒོམ་ནུས་པར་འགྱུར་བས། དབང་བོ་དམན་པས་ཕྱིས་རིམ་གྱིས་རྫོགས་རིམ་སྒོམ་
པར་འགྱུར་བའི་ཕྱིར་དུ། ཐོག་མར་བསྐྱེད་རིམ་སྒོམ་པ་ཡིན་ལ། བཅོས་མའི་རྣལ་འབྱོར་སྔོན་
དུ་སོང་ཡང་རུང་མ་སོང་ཡང་རུང༌། རྫོགས་པའི་རིམ་པའི་ཡེ་ཤེས་སྐྱེས་ན་ནི། ཅིག་ཤོས་བྱེད་
དགོས་པ་མ་ཡིན་ནོ། །དང་པོར་སྒོམས་པ་ཕྱིས་འདོར་བར་མི་རིགས་སམ་སྙམ་ན། ཆུ་བོའི་ཕ་
རོལ་ཏུ་མ་ཕྱིན་བར་ལ། གྲུ་གཟིངས་འབད་པས་བསྟེན་དགོས་ཀྱང༌། ཕ་རོལ་ཏུ་ཐོན་མ་ཐག་
ཏུ་གྲུ་གཟིངས་འདོར་བ་བཞིན་རབ་ཏུ་བྱ་བ་བཅོས་མ་རྣམས་ཀྱང་དེ་དང་འདྲའོ། །དཀྱིལ་
འཁོར་ལ་སོགས་ལས་གང་ཞིག །བཅོས་མ་བསམས་པས་བྱེད་པ་དང༌། །ཐམས་ཅད་ལེགས་
སམ་མི་ལེགས་རུང༌། །དེར་རབ་སྦྱར་བའང་གསལ་བ་ཡིན། །རབ་འབྱམས་ལས་ཀྱི་རྒྱུད་
དག་ལས། །དངོས་མཆོག་རིག་པའི་རྒྱལ་བ་ཡིས། །སྒྲ་ཤེས་བྱ་ཕྱིར་བསྟན་བཅོས་གང༌། དྲང་
སྲོང་གིས་བྱེད་ཇི་ལྟ་བའོ། །འདིར་འགྱུར་ཕལ་ཆེར་ལས། ཐམས་ཅད་ལེགས་ཏེ་མི་ལེགས་
མིན། །ཞེས་འབྱུང་ཡང༌། འགྲེལ་ཆེན་ལས། ཐམས་ཅད་ལེགས་སམ་མི་ལེགས་རུང་གི་དོན་
དུ་བཤད་པ། གཞུང་གི་དགོངས་པར་སྣང་ལ། རྡོ་རྗེ་མཁའ་འགྲོ་ན་འདིའི་ཚབ་ཏུ། དང་པོའི་
ལས་ཅན་རྣམས་ལ་བསྔགས། །ཞེས་འབྱུང་ངོ༌། །དེ་བཞིན་དུ། རབ་འབྱམས་ལ་སོགས་སམ། 
ལས་རྒྱས་པའི་བརྒྱུད་དག་ལས་སོགས་ཀྱང༌། རྒྱུད་ཀྱི་འགྱུར་ལས། དངོས་གྲུབ་དེ་ཀུན་འདིར་
གནས་པས། །རྒྱལ་བའི་དངོས་ཉིད་རིག་ལ་མིན། །ཞེས་ལས་དང་དངོས་གྲུབ་ཐམས་ཅད་
རྣལ་མའི་སྒོམ་པ་ལས་འབྱུང་བའི་ཕྱིར། རྒྱལ་བའི་དངོས་པོ་དོན་དམ་རིག་པ་ལ་དེ་དག་མི་

དགོས་ཞེས་པའི་དོན་དུ་སྣང་བས། འདི་དང་འགྱུར་ཁྱད་ཡིན་ཀྱང་དོན་མི་འདྲའོ། །ཐ་ག་ནས་
ཀྱང་དཔྱིད་ཐིག་གི་དཀྱུས་དང་མཐུན་པ་ལ་བཤད་པ་མཛད་པས། གཞུང་ཚིག་གཅིག་ལའང་
དོན་དུ་མ་འབྱུང་བ་མི་འགལ་ཞིང༌། གཞུང་གཅིག་ལ་དཔེ་མི་འདྲ་བ་མང་དུ་ཡོད་གིན་སྣང་བ་
དང༌། གཞུང་དེ་ཕལ་ཆེར་རྒྱུད་ཚིག་ཡིན་ཀྱང༌། གཞུང་རང་རྐང་ཚུགས་པར་མཛད་ཀྱི། ལུང་
ཁུངས་སྨོས་ནས་ལུང་འདྲེན་དུ་བྱས་པ་མ་ཡིན་པས། ཚིག་ཟུར་ཅུང་ཟད་གོ་བདེ་བར་བསྒྱུར་
བའང་ཡོད་པས། དཀྱུས་ལྟར་བཤད་དགོས་སོ། །བཅོས་མའི་དཀྱིལ་འཁོར་ལ་སོགས་པ་
སྒོམ་པ་ན། ཁ་དོག་དང་དབྱིབས་དང་རྣམ་པ་ཐམས་ཅད་ལེགས་ཤིང་མཛེས་པར་ཤར་རམ། 
མི་ལེགས་པ་ཤར་ཡང་རུང་སྟེ། དེ་ལ་དེར་རབ་ཏུ་འབད་པས་སྒོམ་ཤིང་སྦྱར་བ་ལས། གོམས་
པ་ན་གསལ་བར་སྣང་བ་སྐྱེས་པ་ཡིན་གྱི། ཡང་དག་པའི་གནས་ལུགས་མ་ཡིན་ནོ། །
དེ་ལྟར་ཡང་བྲམ་ཟེ་ཆེན་པོས། གང་སྨྲས་བརྫུན་པ་ལོང་བ་དེ་བོར་ལ། །གང་ལ་ཞེན་པ་
ཡོད་ན་དེ་ཡང་ཐོང༌། །ཞེས་དང༌། བསམ་གཏན་བརྫུན་པས་ཐར་པ་ཐོབ་བམ་ཅི། །ཞེས་དང་
གཞན་ལས་ཀྱང༌། རལ་པས་བརྒྱན་ཞིང་འོད་དང་ལྡན། །ཕྲག་པར་སེ་རལ་དཀར་པོ་དང༌། །
སྤྱི་བླུགས་ཐོགས་ཤིང་ཐལ་བ་ཡི། །ར་རི་ཅན་དུ་སྦལ་པ་ཡང༌། །འདིར་ནི་གང་གང་ཡང་དང་
ཡང༌། །རྨོངས་ཆེན་རྣམས་ཀྱི་སྒོམ་བྱེད་པ། །དེ་དེ་མདུན་དུ་སྣང་བར་འགྱུར། །ཞེས་པ་ལྟར་
ཡང་དག་པ་མ་ཡིན་པའི་གསལ་སྣང་ངོ༌། །འོན་ཀྱང་ཀུན་རྫོབ་ཀྱི་ཏིང་ངེ་འཛིན་ནི། ཀུན་རྫོབ་
ཀྱི་ལས་དང་འབྲས་བུ་ཙམ་ནི་བསྐྱེད་པར་ནུས་པའང་ཡིན་ཏེ་བཅོས་མའི་སྦྱོར་བ་དེ་གོམས་
པ་ན། གནས་སྐབས་དེར་ནི་ལས་ཕྲ་མོ་རབ་འབྱམས་རྣམས་དང༌། དངོས་གྲུབ་འཇིག་རྟེན་
པ་རྣམས་འགྲུབ་པར་འགྱུར་རོ། །བཅོས་མའི་སྦྱོར་བ་རྣམས་དང༌། དངོས་གྲུབ་འཇིག་རྟེན་
པ་དེ་ཡང་འགྱུར་ཞིང་འཇིག་པ་ཉིད་དང༌། འཁྲུལ་པའི་སྣང་བ་ཙམ་ཉིད་པས། དེ་ཁོ་ན་ཉིད་
དུ་གོ་འཕང་མི་གཡོ་བ་མ་ཡིན་ཀྱང༌། དྲང་སྲོང་རྣམས་ཀྱི་གྲུབ་མཐའ་སྟོན་བྱེད་ཀྱི་གཞུང་ལྷའི་

སྐད་ཀྱི་བརྩམས་པ་དག་རྟོགས་པར་བྱ་བའི་ཕྱིར། སྒྲའི་གནས་ཤེས་དགོས་པར་མཐོང་ནས་
དེའི་བསྟན་བཅོས་བརྩམས་པ་བཞིན། དངོས་པོའི་མཆོག་དེ་ཉིད་རིག་པའི་རྒྱལ་བས་ཀྱང་
འགྲོ་བའི་སྐལ་བ་དང་མཐུན་པར་བསོད་ནམས་ཀྱི་ཚོགས་ཀྱི་རྒྱུད་དེ་རྣམས་གསུངས་པ་ཡིན་
ཏེ། སྒྲའི་བསྟན་བཅོས་ལ་བླང་དོར་གྱི་གནས་སྟོན་པ་མེད་པའི་ཕྱིར། གྲོལ་བ་དོན་གཉེར་
ལ་མི་དགོས་ཀྱང༌། སྒྲ་ཤེས་ན་གཞུང་ལུགས་བཟང་པོ་གཞན་དག་སློབ་པའི་སྐལ་བ་ཅན་དུ་
འགྱུར་བ་ལྟར། བཅོས་མའི་རྣལ་འབྱོར་འབྲས་བུ་དང་བཅས་པ་རྣམས་ཡང་{རིག་[དག་]
པའི་ཡེ་ཤེས་དང་འབྲས་བུ་མ་ཡིན་མོད་ཀྱི། དེ་གོམས་ན་རྫོགས་པའི་རིམ་པ་སྒོམ་པའི་སྐལ་
བ་ཅན་དུ་འགྱུར་ཞིང༌། དེ་ལས་འབྲས་བུའི་མཆོག་འགྲུབ་པས་སོ། །འོ་ན་རྫོགས་རིམ་གྱི་
སྔོན་དུ་བསྐྱེད་རིམ་ངེས་པར་སྒོམ་དགོས་སམ་སྙམ་ན། རིམ་པ་གཉིས་ཀྱི་གོ་རིམ་ངེས་ཅན་
དུ་གསུངས་པ་ནི་སྤྱིར་བཏང་ཡིན་ལ། མཐའ་ཅིག་ཏུ་དགོས་པ་མ་ཡིན་ཏེ། ལམ་དེ་དངོས་ཀྱི་
གདུལ་བྱ་དབང་པོ་རྣོན་པོ་ལ་ནི། རྫོགས་པའི་རིམ་པ་ཁོ་ནས་འགྲུབ་ལ། དབང་པོ་འབྲིང་པོ་
ནི། དང་པོར་བསྐྱེད་རིམ་ཁོ་ན་སྒོམ་པས་མྱུར་དུ་བརྟན་པ་ཐོབ་ནས། དེ་བོར་ཏེ་རྫོགས་པའི་
རིམ་པ་སྒོམ་པ་ཡིན་ཞིང༌། དབང་པོ་ཐ་མས་ནི་བསྐྱེད་རིམ་ལའང་བརྟན་པ་འཕྲལ་དུ་ཐོབ་
པ་དཀའ་བས། བསྐྱེད་རྫོགས་གཉིས་ཀར་སྦྲགས་ཏེ་སྒོམ་དགོས་ལ། རྫོགས་རིམ་སྒོམ་པས་
ཀྱང་བསྐྱེད་རིམ་ལ་ཕན་བཏགས་ཏེ། ནམ་ཞིག་བསྐྱེད་རིམ་བརྟན་པ་ན། རྫོགས་པའི་རིམ་པ་
ལ་དྲིལ་ཏེ་སྒོམ་པར་བྱེད་པའོ། །བྱིན་རླབས་ཀྱི་སྟོབས་དང་ཁམས་དང་དབང་པོའི་ཁྱད་པར་
དང༌། ལམ་འཁྲིད་ཚུལ་གྱི་ཁྱད་པར་འགའ་ཞིག་ལས་ནི། དམན་པ་དང་འབྲིང་པོ་ལ་ཡང༌། 
རྫོགས་རིམ་འབའ་ཞིག་གིས་ཆོག་པ་ཡང་སྲིད་དོ། །ཐ་ག་ནས་དངོས་པོ་མཆོག་གམ་དངོས་
པོ་དམ་པ་ནི། ལྷན་ཅིག་སྐྱེས་པའི་ཡེ་ཤེས་ལ་བཤད་ཅིང༌། སྒྲའི་བསྟན་བཅོས་དེ་ཁོ་ན་ཉིད་མ་
ཡིན་ཀྱང༌། སྒྲ་ཙམ་ཤེས་པའི་ཕྱིར་བརྩམས་པ་དང་འདྲ་བར། བཅོས་མའི་རྣལ་འབྱོར་ཡང་དེ་

ཁོ་ན་ཉིད་མ་ཡིན་མོད། ལས་རབ་འབྱམས་སྒྲུབ་པའི་ཕྱིར་ཙམ་མོ། །ཞེས་པའི་དོན་དུ་བཤད་
ལ། མཆོག་གི་ལམ་སྟེགས་སུ་མི་འཆད་དོ། །
གསུམ་པ་ནི། དེ་ལྟར་ལས་ཀྱི་རྗེས་འབྲང་པས། །མི་རྣམས་རབ་ཏུ་བྱ་བ་བྱེད། །འབད་
པས་ཉོན་མོངས་བླངས་ནས་ནི། །རང་གི་སེམས་ནི་རྣམ་པར་འཇོམས། །དེ་བས་དཀྱིལ་
འཁོར་ལ་སོགས་པའི། །ཆོ་གའི་བྱ་བ་ཡན་ལག་ལ། འབད་ཀུན་རྣམ་ཐར་འདྲེན་མིན་ཉིད། །
ངལ་བར་བྱེད་པ་འབའ་ཞིག་ཡིན། །རྣམ་མི་རྟོག་ལས་སངས་རྒྱས་མིན། །དེ་བཞིན་རྣམ་
པར་རྟོག་ལས་མིན། །ཤིན་ཏུ་རྣམ་དག་ཡོངས་ཤེས་པས། །མཁས་པ་རྣམས་ནི་འགྱུར་བ་
ཉིད། །དེ་ལྟར་བསྐྱེད་རིམ་ཀྱི་རྣལ་འབྱོར་ལ་བརྟེན་ནས། ལས་སྣ་ཚོགས་སྒྲུབ་པའི་རྗེས་སུ་
སེམས་གཞོལ་ཞིང་འབྲངས་བས་ཐུན་མོང་བའི་འབྲས་བུ་འདོད་པའི་མི་རྣམས་དེ་དང་དེའི་བྱ་
བ་བྱེད་ཀྱང༌། ལུས་ངག་ཡིད་གསུམ་སྡུག་བསྔལ་བའི་འབད་པས། ཡུན་རིང་དུ་ཉོན་མོངས་
པ་སྟེ་ངལ་ཞིང༌། ཤ་ཐང་ཆད་པ་བསྐྱེད་ཅིང་བླངས་ནས། རང་གི་སེམས་དེ་བཞིན་ཉིད་ལ་
ཡང་དག་པར་གནས་པ་མེད་པས་སླར་ཡང་ཉོན་མོངས་པ་དང་སྡུག་བསྔལ་གྱིས་འཇོམས་སོ། །
ཞེས་པ་ཐུན་མོང་གི་འབྲས་བུ་གྲུབ་ཀྱང༌། འཁོར་བ་ལས་མ་ཐར་བས་སྡུག་བསྔལ་རྒྱུད་པ་
ཅན་ཡིན་ཞིང༌། དོན་ཆུང་ངུ་ལ་འབད་རྩོལ་ཆེན་པོས་ངལ་བ་ཐོབ་བོ། །ཞེས་པའི་དོན་ཡིན་ལ། 
ཐ་ག་ནས་གཉིས་ཀར་མ་ཐོབ་པ་ལ་འཆད་པ་ནི། གོང་དུ་བཅོས་མའི་དགོས་པ་བསྟན་པའི་
སྐབས་དང་འགལ་ལོ། །དེ་ལྟ་བས་ན་བསྐྱེད་རིམ་གྱི་དཀྱིལ་འཁོར་ལ་སོགས་པ་ཆོ་གའི་བྱ་
བ་ཡན་ལག་སྟེ་ཆ་ཤས་སྣ་ཚོགས་པ་ལ་འབད་པ་ཀུན་ཀྱང༌། སྒྲིབ་པ་ཀུན་ལས་རྣམ་པར་ཐར་
པའི་བྱང་ཆུབ་ཐོབ་ཅིང་འདྲེན་པ་མིན་པས། མཆོག་གི་ཕྱིར་དུ་སྤྲོས་པ་བརྒྱ་ཕྲག་ལ་འབད་པ་
ནི་ངལ་བ་འབའ་ཞིག་གོ །ཡང་ཁ་ཅིག་འདི་ལྟར་སྔགས་ཀྱི་གཟུགས་སུ་སྦྱོར་བ་ལ། བྱང་ཆུབ་
མེད་ཅིང་སྒོམ་པའང་མེད། །སྐུ་གསུང་ཐུགས་ཀྱི་རྡོ་རྗེ་ཅན། །འདི་ནི་མདོར་ན་རྣམ་དཔྱད་ན། །

སྔགས་ཀྱི་བཏགས་པའི་ཏིང་ངེ་འཛིན། །བྱང་ཆུབ་སྦྱོར་བ་བསྒོམས་པར་བྱ། །ཞེས་འདུས་པ་
ལ་སོགས་པའི་རྒྱུད་དུ་གསུངས་པས། རྣམ་པར་དཔྱད་པའི་བློས་སྟོང་པ་ཉིད་མཚན་མ་ཐམས་
ཅད་ཡོངས་སུ་སྤངས་པ། ཀུན་ནས་ཉོན་མོངས་པ་དང་རྟོག་པ་མེད་པའི་དབྱིངས་དེར་མཉམ་
པར་གཞག་པ་ཁོ་ནས་སངས་རྒྱས་ཐོབ་བོ་སྙམ་དུ་སེམས་པ་ལ། རྣམ་མི་རྟོག་ལས་སངས་
རྒྱས་མིན། །ཞེས་གསུངས་ཏེ། དེ་ནི་སྟོང་པ་ཉིད་ཀྱི་འདྲ་འབག་ཙམ་ལ་སྤྱོད་པ་ཡིན་ཞིང༌། 
ཆད་པའི་མཐའ་བརྟེན་པ་དང༌། བསོད་ནམས་ཀྱི་ཚོགས་ལས་ཉམས་པས་སངས་རྒྱས་ཐོབ་
པའི་ལམ་རྣལ་མ་མིན་ནོ། །དེ་བཞིན་དུ་ཟླ་བ་རྡོ་རྗེ་ལ་སོགས་པའི་རིམ་པས་ལྷར་སྒོམ་པ་ལ་
སོགས་པ་རྟོག་པ་དང་བཅས་པ་རྣམས་ཀྱིས་ཀྱང་མི་འགྱུར་ཏེ། ཇི་སྐད་དུ། དགེའམ་ཡང་ན་མི་
དགེ་བ་ཡང་རུང༌། །གང་ཡང་རྣམ་པར་རྟོག་པའི་བྱེ་བྲག་སྟེ། །མེ་དང་སྲེག་པར་བྱེད་པ་ལྟ་བུར་
ནི། །དབྱེ་བའི་གཞི་མེད་ཕྱིར་ན་དབྱེར་ཡོད་མིན། །ཞེས་པ་ལྟར་ཏེ། གང་གློ་བུར་བ་བཅོས་
མའི་སྒོམ་པ་ཡིན་ན། གདོད་མའི་སངས་རྒྱས་མངོན་དུ་བྱེད་པའི་ལམ་མ་ཡིན་པས་ཁྱབ། 
དཔེར་ན་ཐ་མལ་གྱི་རྣམ་པར་རྟོག་པ་བཞིན། དགེ་བའི་རྟོག་པ་ཡང་བཅོས་མ་གློ་བུར་བ་ཡིན་
ནོ། །ཞེས་པའོ་དེ་ལ་ཁ་ཅིག་འདི་སྙམ་དུ། སངས་རྒྱས་ཀྱི་དངོས་རྒྱུ་མ་ཡིན་པའི་ཕྱིར་སྤོང་ན། 
རྒྱུན་མཐའ་བར་ཆད་མེད་ལམ་མ་གཏོགས་གཞན་ཐམས་ཅད་སྦྱོང་དགོས་པར་འགྱུར་ཞིང༌། 
ཡང་མཆོད་རྟེན་ལ་བསྐོར་བ་ཙམ་བྱས་པས་ཀྱང༌། བླ་ན་མེད་པའི་བྱང་ཆུབ་ཀྱི་རིང་རྒྱུར་
འགྱུར་ན། བཅོས་མའི་སྒོམ་པ་འདི་དག་ཅིའི་ཕྱིར་མི་འགྱུར། ཞེས་སོགས་མང་དུ་བསམས་
མོད་ཀྱི། སངས་རྒྱས་ཐོབ་བྱེད་ཀྱི་དངོས་རྒྱུ་མ་ཡིན་པས་སྤོང་དགོས་ཞེས་ཀྱང་མི་སྨྲ་ལ། རིང་
མོ་རིང་མོ་ནས་བརྒྱུད་པའི་ཐབས་སུ་མི་འགྱུར་ཞེས་ཀྱང་མ་ཡིན་མོད་བཅོས་མའི་ལམ་འདི་
དག་སངས་རྒྱས་ཐོབ་པ་ལ་མེད་ན་མི་འབྱུང་གི་རྒྱུ་མ་ཡིན་ཞིང༌། ཐུན་མོང་མ་ཡིན་པའི་ལམ་
མིན་ནོ། །ཞེས་སྨྲའོ། །དེ་ལྟར་ན་རྟོག་བཅས་ཀྱི་རྣལ་འབྱོར་རྣམས་དང་རྟོག་མེད་ཡིན་ཀྱང་

སྟོང་རྐྱང་ཙམ་ནི་ལམ་ཡང་དག་པ་མ་ཡིན་ནོ་ཞེས་བཀག་ནས། ཤིན་ཏུ་རྣམ་པར་དག་པའི་
རིམ་པ་ཡོངས་སུ་ཤེས་ནས་སྒོམ་པའི་མཁས་པ་རྣམས་ནི། སངས་རྒྱས་སུ་འགྱུར་བ་ཉིད་ཡིན་
པས། རིམ་པ་དེ་ནི་ཡང་དག་པའི་ལམ་མོ། །དེ་ལྟར་ཡང་ཤིན་ཏུ་རྣམ་དག་རིམ་པ་གཅིག་པུ་
ནི། །ཐར་པའི་སླད་དུ་སངས་རྒྱས་རྣམས་ཀྱིས་བསྟན། །ཞེས་གསུངས་པ་ལྟར་ཏེ། འདིར་
ཤིན་ཏུ་རྣམ་དག་གི་རིམ་པ་ནི་ཟུང་འཇུག་གི་ལམ་ཡིན་ལ། འདི་ལ་མང་པོ་ཞིག་གོང་གི་རྟོག་
བཅས་རྟོག་མེད་ཀྱི་ལམ་གཉིས་ཚོགས་ཏེ་ཟུང་འཇུག་ཏུ་འདོད་པ་ཤིན་ཏུ་མི་རིགས་ཏེ། སྐྱོན་
གཉིས་ཀར་ཐལ་བར་འགྱུར་བའི་ཕྱིར་རོ། །འདིར་མར་དོལ་ལོ་ཙཱ་བས་བདེན་པ་གཉིས་ཟུང་
དུ་འཇུག་པར་ཡོངས་སུ་ཀུན་ནས་ཤེས་པ་སྟེ། འདི་ལྟར་གང་གི་ཚེ་འདོད་པའི་ལྷའི་བདག་
ཉིད་དུ་སྣང་བ་དེ་ཉིད་བདེ་བ་ཆེན་པོའི་ངོ་བོར་ཤིན་ཏུ་གསལ་པར་ཤེས་པ་དེ་ཉིད་ཀྱི་ཚེ་ནའོ། །
ཞེས་འཆད་པ་ནི་གནད་ཀྱི་དོན་དམ་པར་སྣང་སྟེ། མདོར་ན་སྒྱུ་ལུས་དང་འོད་གསལ་ཟུང་དུ་
འཇུག་པའམ། རྣམ་པ་ཀུན་གྱི་མཆོག་དང་ལྡན་པའི་སྟོང་པ་ཉིད་དང་མི་འགྱུར་བའི་བདེ་བ་
ཟུང་དུ་འཇུག་པའམ། སྐུ་དང་ཡེ་ཤེས་ཟུང་འཇུག་གམ་བདེ་སྟོང་དབྱེར་མེད་དང༌། སྟོང་ཉིད་
སྙིང་རྗེ་དབྱེར་མེད་དང༌། རྒྱུ་འབྲས་དབྱེར་མེད་དང༌། ཐབས་ཤེས་ཟུང་འཇུག་གི་ལམ་ཞེས་
བྱ་བ་དེ་ཡིན་ནོ། །དེ་ཡང་སེམས་ཀྱི་གདོད་མའི་བདེ་བ་སྤྲོས་བྲལ་དང༌། དེ་ཉིད་ཀྱི་གསལ་
སྣང་ཟུང་དུ་འཇུག་པ་དེ་ཐབས་ཀྱིས་མཚོན་པར་བྱས་ནས། ངོས་བཟུང་སྟེ་སྒོམ་པ་ནི། ཤིན་
ཏུ་རྣམ་པར་དག་པའི་རིམ་པའོ། །བཞི་པ་ནི། བྱ་བའམ་རང་བཞིན་ཉིད་དུ་ཡོད། །བྱེད་པ་པོ་
ཡང་རང་བཞིན་ཉིད། །བྱ་དང་བྱེད་པའི་དངོས་པོ་ཡི། །རང་བཞིན་ཉིད་ཀྱི་དངོས་པོ་སྤངས། །
རང་བཞིན་ཏེ་མ་བཅོས་པའི་ལམ་ཤིན་ཏུ་རྣམ་པར་དག་པའི་རིམ་པ་དེ་ལ་ནི། དོན་དམ་པའི་
དཀྱིལ་འཁོར་དང་སྔགས་དང་བཟླས་པ་དང༌། ལས་རྣམ་པ་བཞི་དང༌། དངོས་གྲུབ་དང༌། ཆོ་
ག་ལ་སོགས་པ་རྣལ་འབྱོར་དུ་བྱེད་པ་ཐམས་ཅད་ཚང་བས། ལས་རབ་འབྱམས་ལ་སོགས་

པ། གང་བཅོས་མའི་རིམ་པའི་ཕན་ཡོན་དེ་ཐམས་ཅད་ནི་འདི་ལས་འབད་མེད་དུ་འབྱུང་ངོ༌། །
དེ་ཡང་སྣང་བའི་ཕྱོགས་ནས་ཀྱང་རྟོག་པས་མ་བཏགས་པར་རང་ཤར་དུ་བྱུང་བའི་ལྷ་དང་
གཞལ་མེད་ཁང་དང༌། འོད་ཟེར་སྤྲོ་བསྡུ་ལ་སོགས་པ་དང༌། སྔགས་ཀྱི་གཟུགས་དང་སྒྲ་ལ་
སོགས་པ་མཐའ་ཡས་པ་ལ་སོགས་པ་རྟག་ཏུ་འཆར་བ་དང༌། སྒྲ་བཤད་འཇུག་ཚུལ་དང༌། 
དོན་ཚན་རྩི་བའི་དབང་དུ་བྱས་ནས་ཀྱང༌། བདེ་བ་ཆེན་པོ་ལེན་པས་དཀྱིལ་འཁོར་དང༌། 
ལུས་ལ་གནད་དུ་བསྣུན་པའི་ཡེ་ཤེས་ཡིན་པས་ལྷ་དང༌། ཕུང་པོ་དང་ཉོན་མོངས་པ་བསྲེག་
པས་སྦྱིན་སྲེག་དང༌། ཡིད་མཚན་རྟོག་ལས་སྐྱོབ་པས་སྔགས་དང༌། སྡིག་པ་ཞི་བའི་ཕྱིར་ཞི་
བ་ལ་སོགས་པ་མཐའ་ཡས་པའི་བར་དུ་སྦྱོར་ཏེ། དཔེར་ན་ཟུང་འཇུག་གི་ལམ་དེ་སྒོམས་
པས་རང་གཞན་གྱི་སྡིག་པ་དང་ཉེར་འཚེ་ཞི་བར་བྱེད་པས་ཞི་བའི་ལས་དངོས་སུ་ཡང་འགྲུབ་
ལ། བདེ་སྟོང་དེ་རྣམ་པ་ཐམས་ཅད་པ་ཡིན་པའི་འཆར་སྒོ་ལས། རྣམ་རྟོག་མེད་བཞིན་དུ་ལྷ་
སྔགས་ཀྱི་རྣམ་པར་ཤར་ནས་ཞི་བས་ལས་ཀྱང་བྱེད་ཅིང༌། བསྐྱེད་རིམ་གྱི་ཕྱོགས་ལ། དཀར་
པོའི་བསམ་གཏན་གྱིས་ཞི་བར་བྱེད་ཅིང༌། གསོད་པར་མི་བྱེད་པ་སོགས་ཡིན་ཀྱང༌། འདིར་
ནི་ཐམས་ཅད་ཀྱིས་ཐམས་ཅད་བྱེད་པ་ཡིན་ཏེ། གཅིག་ཏུ་ངེས་པ་ཡོད་པ་མ་ཡིན་ནོ། །དེས་ན་
རྣལ་འབྱོར་པའི་བློ་ངོ་ན། བདེ་བ་འབའ་ཞིག་གི་རྣམ་པ་ཤར་ཡང༌། རང་བཞིན་རྣམ་པ་ཐམས་
ཅད་པ་ཡིན་པས། དཀྱིལ་འཁོར་ཐམས་ཅད་དང་སྔགས་ཐམས་ཅད་ཀྱི་ངོ་བོ་ཉིད་ཀྱི་ཕྱིར། 
ལས་དང་དངོས་གྲུབ་ལ་སོགས་པ་ཕན་ཡོན་ཐམས་ཅད་འགྲུབ་པར་འགྱུར་ལ། དེ་བཞིན་དུ་
བློ་ངོར་དཀར་པོའི་རྣམ་པ་ཅན་དུ་ཤར་ཡང༌། རང་བཞིན་རྣམ་པ་ཐམས་ཅད་པ་ཡིན་པའི་ཕྱིར་
ཐམས་ཅད་བྱེད་ནུས་ལ། དེ་དང་དེའི་རྣམ་ཆ་ཤར་ཞིང་ལས་དེ་དང་དེ་བྱེད་བཞིན་པ་ན་ཡང༌། 
རང་བཞིན་སྤྲོས་པ་ཐམས་ཅད་དང་བྲལ་བར་རིག་ཅིང་སེམས་གཡོ་བ་མེད་པར་གནས་པས། 
དེ་ལྟར་མྱོང་བའི་རང་སེམས་ཀྱི་དབྱིངས་ན་བྱ་བྱེད་ལས་གསུམ་ལ་སོགས་པའི་དབྱེ་བ་གང་

ཡང་ཡོད་པ་མ་ཡིན་ཅིང༌། སྤྲོས་པ་དང་བྲལ་བར་རིག་པ་ཡིན་ནོ་དེས་ན་རང་བཞིན་ཟུང་
འཇུག་ཁོ་ན་ལས། བྱ་བ་ཕན་ཡོན་དང་འབྲས་བུ་རྣམས་འབྱུང་བ་ཡིན་ལ། བྱེད་པ་པོ་ལམ་
དང་རྒྱུ་ཐམས་ཅད་ཀྱང་རང་བཞིན་དེ་ཉིད་ལ་ཚང་ཞིང་རང་བཞིན་དེ་ཉིད་ཀྱི་རང་ངོས་ནས། 
བྱ་བྱེད་རྒྱུ་འབྲས་ལ་སོགས་པའི་དབྱེ་བ་མེད་དེ། བདེ་བ་ཆེན་པོ་འབའ་ཞིག་ཏུ་རོ་མཉམ་པའི་
ཕྱིར་རོ། །
དེས་ན་གཞུང་གཞན་གྱི་འགྱུར་གཞན་ལས། རང་བཞིན་ལས་ནི་བྱ་བའང་ཡོད། །རང་
བཞིན་ལས་ནི་བྱེད་པའང་ཡོད། །རང་བཞིན་ཡོངས་སུ་ཤེས་པ་ན། །བྱ་བ་མེད་ཅིང་བྱེད་
པོའང་མེད། །ཅེས་འབྱུང་བ་གོ་བདེའོ། །བྱ་བ་ཀུན་གྱི་རང་བཞིན་ནི། །ཨ་ཡིག་ཡང་དག་རྣམ་
པར་གནས། །ཐོག་མཐའ་མེད་པའི་དངོས་པོ་ཡིས། །རིན་ཆེན་རྣམས་ནི་རྒྱ་མཚོ་བཞིན། །དེ་
ལྟར་ན་དཀྱིལ་འཁོར་ལ་སོགས་པ། །བྱ་བའི་རྣམ་པར་དབྱེ་བ་ཀུན་གྱི་རང་བཞིན་ཆོས་ཉིད་
བདེ་བ་ཆེན་པོ་ནི། ཨའི་རྣམ་པར་གནས་སོ་ཞེས་བརྡས་བསྟན་ཏེ། དེ་ཡང་དཔེ་འགའ་ཞིག་
ལས་ཨཾ་ཡིག་ཡང་དག་རྣམ་པར་གནས། ཞེས་འབྱུང་བ་ལེགས་སོ། །དེ་ལྟར་ཡང་དགྱེས་རྡོར་
ལས། དེ་ཡི་བདེ་བ་ཕྱག་རྒྱ་ཆེ། །ལྟེ་བའི་དཀྱིལ་འཁོར་དུ་ནི་གནས། ། དང་པོའི་དབྱངས་
ཀྱི་རང་བཞིན་ཉིད། །བློ་ཞེས་སངས་རྒྱས་རྣམས་ཀྱིས་བརྟགས། །ཞེས་པ་ལྟར་ཏེ། དེ་ལས་
ཨ་ཡིག་ནི་ཨརྱ་ནུཏྤནྣ་ཞེས་པ་གདོད་མ་ནས་སྐྱེ་བ་མེད་པའོ། །ང་རོ་ཟླ་ཕྱེད་ནི་རྣམ་པ་ཐམས་
ཅད་པའི་མཚན་ཉིད་དོ། །ཐིག་ལེ་ནི་གཞོམ་གཞིག་དང་བྲལ་བའི་བདེ་བའོ། །ན་ད་ནི་གསུམ་
པོ་དེ་རོ་མཉམ་པའི་དོན་ཏེ། དེ་ལྟར་ན། ཨཾ་ཡིག་བརྡས་མཚོན་པའོ། །དེ་ལ་རང་ངོས་ནས་
གནས་ཀྱི་ངེས་པ་མེད་ཀྱང༌། ལྟེ་བའི་འཁོར་ལོའི་དབུས་ཀྱི་དམར་ཆ་བརྗོད་པ་ཐམས་ཅད་
འབྱུང་བའི་གཞི་ཨ་ཡིག་གི་ནུས་པ་ཅན་ལ་གནད་དུ་བསྣུན་པས། ཐོག་མར་གནས་དེར་
གཏུམ་མོ་འབར་སྣང་གི་རྣམ་པ་ཅན་དུ་ཤར་ནས། ཨཾ་ཡིག་གི་དོན་དེ་རྟོགས་པར་འགྱུར་བ་

ཡིན་པས། ལྟེ་བར་གནས་ཞེས་གསུངས་ཤིང༌། འབར་སྣང་དེ་ཉིད་སྟོང་གཟུགས་ཕྱག་རྒྱ་ཆེན་
པོ་ཡང་ཡིན་ལ། བློ་སྟེ་ཤེས་རབ་ཀྱང་ཡིན་ནོ། །དེའི་ཕྱིར་འདི་ནི་ཆོས་ཀྱི་སྐུ་ཡིན་པས་ཐོག་
མར་སྐྱེ་བ་དང་མཐར་འགག་པ་མེད་ཅིང༌། ཡུལ་དུས་དང་བྱེད་པ་པོའི་གནས་པ་ཡང་མེད་ལ། 
གདོད་མ་ཡིན་པའི་ཕྱིར་འདི་མེད་པའི་དུས་ཀྱི་ཐོག་མཐའ་ཡང་མེད་ཅིང༌། འདིར་དངོས་པོ་
ཞེས་གསུངས་པ་ནི། དངོས་པོ་ནི་འདུས་བྱས་བེམ་རིག་གི་དངོས་པོ་ལ་འཇོག་པ་མ་ཡིན་པས། 
དངོས་མེད་ཀྱི་ཟླས་དྲངས་པའི་དངོས་པོ་མ་ཡིན་མོད། གནས་ཚུལ་ལ་ཡོད་ཅིང་མ་འཁྲུལ་
བའི་ཤེས་པས་ཉམས་སུ་མྱོང་བའི་དོན་ནོ། །
མདོ་རྒྱུད་བསྟན་བཅོས་རྣམས་ལས་དངོས་པོ་ཞེས་གསུངས་པ་མང་པོ་ཞིག་འདི་ལྟ་བུར་
གོ་དགོས་ལ། དངོས་མེད་ཅེས་གསུངས་པ་ཡང་གནས་སྐབས་མང་པོར་དངོས་པོའི་ཟླས་
དྲངས་དང༌། བདེན་མེད་ཙམ་མ་ཡིན་པར་དམིགས་པ་མེད་ཅིང་སྤྲོས་པ་དང་བྲལ་བའི་དོན་
ལ་བཤད་དགོས་པ་ཡོད་དོ། །དེ་འདྲ་བའི་གནས་ལུགས་ཀྱི་ཆོས་སྐུ་དེ། རིན་པོ་ཆེ་རྣམ་པ་སྣ་
ཚོགས་པས་གང་བའི་རྒྱ་མཚོ་ཆེན་པོ་ལྟ་བུར། ཕྱོགས་བཅུ་དུས་གསུམ་གྱི་དེ་བཞིན་གཤེགས་
པ་ཐམས་ཅད་ཀྱི་ཡོན་ཏན་གྱིས་གང་བས་གནས་པ་ཡིན་ནོ། །དེ་ལྟར་ཡང༌། རྒྱ་མཚོ་ཆེ་ཞིང་
དཔག་མེད་པའི། །ཡོན་ཏན་རིན་ཆེན་མི་ཟད་གནས། །ཞེས་སོ། །རྟག་ཏུ་འཇིག་རྟེན་ཐ་སྙད་
ཉིད། །དེ་འགལ་འཇིག་རྟེན་ལས་འདས་པ། །ཡོད་པའམ་ནི་མེད་ཉིད་ཀྱི། །རང་བཞིན་ལས་
ནི་རྟོགས་མིན་ཉིད། །ཨ་ཡིག་གི་དོན་ལས་འཕྲོས་ནས། བདེན་པ་གཉིས་བསྟན་པ་ནི། ཆོས་
ཐམས་ཅད་གདོད་མ་ནས་སྐྱེ་བ་མེད་པར་བསྟན་པ་ཡིན་ལ། གཟུགས་སྒྲ་ལ་སོགས་པ་མཚན་
མ་དང་མིང་དང་དངོས་པོ་ཐ་དད་པ་འདི་དག་ཅིའི་ཕྱིར་འབྱུང་སྙམ་ན། འཇིག་རྟེན་ཏེ་ཀུན་
རྫོབ་ཀྱི་སྣང་བ་འདི་ཐམས་ཅད་ནི། རྟག་ཏུ་ཐ་སྙད་ཙམ་མིང་ཙམ་བློས་བཏགས་པ་ཙམ་དུ་
ཟད་ཀྱི། གཟུགས་སྒྲ་ལ་སོགས་པའི་མཚན་མ་ཐ་དད་དུ་བློས་བཟུང་བ་ལྟར་གནས་ཚུལ་ལ་

ནམ་ཡང་ཡོད་པ་མ་ཡིན་ནོ། །དེ་རྣམས་ཀྱི་རང་བཞིན་ཆོས་དབྱིངས་བདེ་བ་ཆེན་པོ་གང་ཡིན་
པ་དེ་ནི། འཇིག་རྟེན་པའི་ཤེས་པ་ལ་མི་དམིགས་སོ། །འཇིག་རྟེན་ལས་འདས་པ་དོན་དམ་
པ་ནི། དེ་དང་འགལ་བ་སྟེ། འདིར་འགལ་བ་ཞེས་བྱ་བ་ནི་མཚན་ཉིད་ཤིན་ཏུ་མི་མཐུན་པའི་
དོན་ནོ། །
དེ་ཡང་གང་ཐ་སྙད་གདགས་པས་དམིགས་པ་དེ་ཐམས་ཅད་ནི་མེད་ཅིང་མི་དམིགས་ལ། 
ཤེས་པ་ཀུན་རྫོབ་པས་མ་མཐོང་ཞིང༌། ཐ་སྙད་གདགས་པ་ལས་འདས་པའི་དོན་ནོ། །བདེ་
ཆེན་ལྷན་ཅིག་སྐྱེས་པ་རྣམ་པ་ཐམས་ཅད་པ་དེ་ནི་རྟག་ཏུ་ཡོད་ཅིང་འཕགས་པའི་ཡེ་ཤེས་ལ་
སྣང་བའི་མཚན་ཉིད་ཅན་ནོ། །དེས་ན་སྣང་གྲགས་ཀྱི་ཆོས་རྣམས་ཡོད་པར་འཛིན་པ་དང༌། 
དོན་དམ་པའི་དབྱིངས་མེད་པར་འཛིན་པའི་ལྟ་བ་དང་རྗེས་སུ་འབྲེལ་བའི་སྒོམ་པས་ནི། རང་
བཞིན་གྱི་གནས་ལུགས་དེ་རྟོགས་པར་འགྱུར་བ་མིན་ནོ། །འདི་ལ་འགོས་འགྱུར་ལས། རང་
བཞིན་རྟོགས་པར་ནུས་མ་ཡིན། །ཞེས་འབྱུང་བ་འགྱུར་བདེའོ། །འབྲོག་མའི་འགྱུར་ལས་
ནི། ཡོད་པའམ་ནི་མེད་པ་ཡི། །རང་བཞིན་སངས་རྒྱས་ཉིད་ཡིན་ཏེ། །ཞེས་འབྱུང་བ་ལྟར་
ན། དོན་གཞན་བཤད་དུ་ཡོད་དོ། །འདི་ཉིད་ཀྱིས་ནི་སངས་རྒྱས་ཉིད། །འདི་ཉིད་ཀྱིས་ནི་
གྲོལ་བར་འགྱུར། །རང་བཞིན་ལམ་ལ་བརྟེན་ནས་ནི། །ཐམས་ཅད་བྱེད་ཅིང་རྣམ་པར་
གྲོལ། །ཤིན་ཏུ་རྣམ་པར་དག་པའི་རིམ་པ་འདི་ཉིད་སྒོམ་པ་ལས་ནི། སངས་རྒྱས་ཏེ་ཡེ་ཤེས་
དང་ཡོན་ཏན་ཐམས་ཅད་ཡོངས་སུ་རྒྱས་པ་ནི་རྟོགས་པའི་ཡོན་ཏན་དང༌། སྒྲིབ་པ་མཐའ་
དག་ལས་རྣམ་པར་གྲོལ་བ་ནི་སྤངས་པའི་ཡོན་ཏན་ཏེ་དེ་རྣམས་མཐའ་དག་རྫོགས་པའི་
སངས་རྒྱས་སུ་འགྱུར་ཞིང༌། རང་བཞིན་གནས་ལུགས་དང་མཐུན་པའི་ལམ་འདི་ལ་བརྟེན་
ན་ནི། རང་དོན་སྤངས་རྟོགས་རྫོགས་པར་མ་ཟད་སེམས་ཅན་ཐམས་ཅད་ལ། སྲིད་པ་དང་
ཞི་བའི་ཕན་བདེའི་དོན་ཐམས་ཅད་བྱེད་ཅིང༌། མཐར་ཐུག་སྒྲིབ་གཉིས་ལས་གྲོལ་བའི་བྱང་

ཆུབ་མཆོག་ལ་འགོད་པར་ཡང་བྱེད་དོ། །འདིར་འགྲེལ་ཆེན་དང་མར་དོས། འཇིག་རྟེན་ལས་
འདས་པ་ཉན་ཐོས་དང་རང་སངས་རྒྱས་ལ་འཆད་པ་དང༌། ཐམས་ཅད་བྱེད་པའི་དོན་སྤྱོད་
པ་མ་ངེས་པ་ལ་འཆད་པ་དང༌། འགོས་འགྱུར་ལས་ཀྱང༌། དོན་དེ་ལ་བསམས་ནས། ཐམས་
ཅད་བྱས་ཀྱང་རྣམ་པར་གྲོལ། ཞེས་བསྒྱུར་རོ། །དཔེ་འགའ་ཞིག་ལས། ཐམས་ཅད་མཁྱེན་
ཞིང་ཞེས་འབྱུང་བ་ནི་ཡི་གེ་ནོར་བའོ། །ལེའུའི་མཚན་བསྟན་པ་ནི། དཔྱིད་ཀྱི་ཐིག་ལེ་ལས། 
བཅོས་མའི་དཀྱིལ་འཁོར་དང་སྤྱིན་སྲེག་དང༌། མཆོད་སྦྱིན་དང༌། བཟླས་པ་དང༌། སྒོམ་པ་ལ་
སོགས་པ་ཆོ་གའི་བྱ་བ་གཟུང་བ་དང་འཛིན་པའི་དངོས་པོ་རྣམ་པར་གཅོད་པ། མཚོན་པ་སྔོན་
དུ་འགྲོ་བའི་རང་བཞིན་བཤད་པ། རྒྱས་པར་བསྟན་པ་སྟེ་དང་པོའོ། །འདི་ལ་འགོས་འགྱུར་
ལས། གཟུང་བ་དང་འཛིན་པའི་དངོས་པོ་ལ། མངོན་པར་ཞེན་པ་རྣམ་པར་གཅོད་པ། སྔོན་དུ་
འགྲོ་བའི་རྣལ་མ་ཞེས་བྱ་བ་ངེས་པར་བསྟན་པ་སྟེ་དང་པོའོ། །ཞེས་འབྱུང་བ་ལྟར་ལེགས་ཏེ། 
བཅོས་མའི་དཀྱིལ་འཁོར་སོགས་ལ་ཞེན་པ་སྤང་པ་ནི། དེ་བཞིན་རྣམ་རྟོག་བཅས་ལས་མིན། 
ཞེས་པ་ཡན་ཆད་དོ། །གཟུང་འཛིན་ལ་མངོན་ཞེན་སྤང་པར་བསྟན་པ་ནི། རྟག་ཏུ་འཇིག་རྟེན་
སོགས་སོ། །རྣལ་མའི་སྦྱོར་བ་བསྟན་པ་ནི། ཤིན་ཏུ་རྣམ་དག་ཡོངས་ཤེས་པས། །ཞེས་པ་ལ་
སོགས་པའོ། །
ད་ནི་གཉིས་པ་རྒྱས་པར་བཤད་པ་ལེའུ་བརྒྱད་ལས། ལེའུ་གཉིས་པ་བཤད་པར་བྱ་སྟེ། 
ལེའུ་འདིས་གཞི་དངོས་པོའི་གནས་ལུགས་གཞི་དུས་ཀྱི་གསང་བ་དང༌། འཁོར་བ་འཇུག་
བཟློག་ལམ་གྱི་གསང་བ་བསྟན་ནོ། །འདི་བཤད་པར་དམ་བཅའ་བ་ནི། དེ་ནས་མདོར་བསྟན་
པ་དང༌། རྒྱས་པར་བསྟན་པའི་ངོ་བོ་ལ་སོགས་པ་རྒྱུད་ཀྱི་བདག་ཉིད་ཀྱི། ཕུང་པོ་དང་ཁམས་
དང་སྐྱེ་མཆེད་ཀྱི་རང་བཞིན་ལུས་ཅན་གང་ཡང་རུང་བ་རྣམས་ཀྱི། རང་ལུས་ཀྱི་ལྷའི་ངོ་བོ་ཇི་
ལྟ་བ་བཞིན་བརྗོད་པར་བྱའོ། །ཞེས་པའོ། །དེ་ལ་མདོར་བསྟན་པ་ནི། ལུས་ཀྱི་དངོས་པོའི་

རྣམ་གཞག་དང༌། རྒྱས་པར་བཤད་པ་ནི། སེམས་ཀྱི་དངོས་པོའི་རང་བཞིན་ཏེ་སོགས་ཁོངས་
ནས་སྣོད་ཀྱང་འཇིག་རྟེན་བསྡུ་ལ། རྒྱུད་ཀྱི་བདག་ཉིད་ཅེས་པ་ལ། ཇི་སྐད་དུ། རྒྱུད་ནི་རྒྱུན་
ཆགས་ཞེས་བྱ་སྟེ། །འཁོར་བ་རྒྱུད་དུ་འདོད་པ་ཡིན། །ཞེས་བྱ་བའི་ཚུལ་གྱིས། རྒྱུ་རྒྱུད་ཀྱིས་
བསྡུས་པའི་བདག་ཉིད་དེ་ཡང་ཕུང་པོ་དྲུག་དང་ཁམས་ལྔ་དང༌། སྐྱེ་མཆེད་དྲུག་རྣམས་ཀུན་
རྫོབ་ཏུ་དེ་དང་དེར་སྣང་བ་ཡིན་ཀྱང༌། དོན་དམ་པར་ལྷའི་ངོ་བོར་རྣམ་པར་དག་པ་སྟེ། ལུས་
ཅན་གང་ཡང་རུང་བ་ཞེས་པ་ནི། དབང་བསྐུར་བའི་སྒྲུབ་པ་པོ་ལ་སོགས་པ་འགའ་ཞིག་གི་
ཕུང་ཁམས་ལྷར་དག་པ་ཡིན་གྱི། གཞན་གྱི་མ་ཡིན་ནོ་སྙམ་པའི་དོགས་པ་བསལ་བའི་ཕྱིར་
སེམས་ཅན་ཐམས་ཅད་ཀྱི་ཡིན་པར་སྟོན་པའི་ཚིག་གོ །རྩ་བའི་རྒྱུད་ལས། ཁམས་གསུམ་རྒྱུ་
དང་མི་རྒྱུ་དང༌། །འགྲོ་ཀུན་གཡོན་ལས་བྱུང་བ་ཡིན། །རྡོ་རྗེ་སེམས་དཔའ་བླ་མར་བཞུགས། །
ལྕུག་མར་དེ་བཞིན་རྣམ་སྣང་མཛད། །གཙོ་བོར་པདྨ་གར་མཛད་དོ། །བརྟེན་པར་དངོས་
གྲུབ་ཐམས་ཅད་ནི། །རབ་ཏུ་རྩོལ་བའི་དཔའ་བོ་བཞུགས། །ཆུང་ངུ་ལ་ནི་མཁའ་སྙིང་པོ། །མི་
ཟད་སྐུ་དང་ལྡན་པ་ཡིན། །སེན་མོའི་ངོས་ལ་རྟ་མགྲིན་ཉིད། །ཅེས་པ་ལ་སོགས་པ་དང༌། ས་
ནི་སྤྱན་ཞེས་བྱ་བར་བཤད། །ཆུ་ཡི་ཁམས་ནི་མཱ་མ་ཀཱི།མེ་ནི་གོས་དཀར་མོ་བཤད་དེ། །རླུང་
ནི་སྒྲོལ་མར་རབ་ཏུ་བཤད། །ཙུམྦ་ཀ་ནི་སྟོང་པ་སྟེ། །དེ་བཞིན་ཕ་རོལ་ཕྱིན་པ་ཡིན། །དབུས་
སུ་དཔའ་བོ་ཀུན་གྱི་གནས། །ཞེས་དང༌། བརྡའ་ནི་ལྔ་པོ་བསྟན་པ་ཉིད་ཅེས་ཀྱང་གསུང་ཏེ། 
དེ་དག་ངེས་པའི་དོན་ལ་སྦྱར་ནས་བཤད་རྒྱུད་ཀྱི་རིམ་པས་སྟོན་པར་བཞེད་དེ། 
གཉིས་པ་ལེའུ་དངོས་ལ། གཞིའི་གནས་ལུགས་ལྷར་དག་ཚུལ་དང༌། དེ་ལ་འཁོར་བ་
འཇུག་བཟློག་རུང་བར་བསྟན་པའོ། །དང་པོ་ལ་ཕུང་པོའི་དག་པ། སྐྱེ་མཆེད་ཀྱི་དག་པ། 
ཁམས་ཀྱི་དག་པ། དེ་རྣམས་ཀྱི་དོན་བསྡུ་བ་དང་བཅས་པའོ། །དང་པོ་ནི། གཟུགས་ནི་སངས་
རྒྱས་རྣམ་སྣང་མཛད། །རྡོ་རྗེ་ཉི་མ་ཚོར་བ་སྟེ། །འདུ་ཤེས་པདྨ་གར་དབང་ཕྱུག །དེ་བཞིན་

འདུ་བྱེད་རྡོ་རྗེ་རྒྱལ། །རྣམ་ཤེས་རྡོ་རྗེ་སེམས་དཔའ་སྟེ། །ཀུན་གྱི་ངོ་བོ་ཧེ་རུ་ཀ །དེ་གཟུགས་
ཀྱི་ཕུང་པོ་ནི་གཟུགས་ཅན་བཅུ་དང༌། ཚོར་བ་ནི་བདེ་སྡུག་བཏང་སྙོམས་དང༌། འདུ་ཤེས་ནི་
མིང་དང་དོན་གྱི་མཚན་མར་འཛིན་པ་དང༌། འདུ་བྱེད་ནི་མཚུངས་ལྡན་ལ་ཚོར་འདུ་གཉིས་
ལས་གཞན་པའི་སེམས་བྱུང་བཞི་བཅུ་རྩ་དགུ་དང༌། མི་ལྡན་པ་ལ་འདུ་བྱེད་རྣམ་གྲངས་དུ་
མ་གསུངས་ཀྱང༌། འདིར་གཙོ་བོར་ཡིད་ཀྱི་ལས་སེམས་པ་དང༌། ལུས་ངག་གི་ལས་དགེ་བ་
དང་མི་དགེ་བ་དང་ལུང་དུ་མ་བསྟན་པ་རྣམས་སོ། །རྣམ་པར་ཤེས་པ་ནི་རྣམ་པར་ཤེས་པའི་
ཚོགས་དྲུག་གོ །དེ་ཀུན་གྱི་ངོ་བོ་ནི། ནམ་མཁའ་དང༌། ཉོན་ཡིད་དང༌། ཀུན་གཞི་རྣམ་པར་
ཤེས་པ་དང༌། ཆོས་རྣམས་ཀྱི་སྤྱིའི་མཚན་ཉིད་གང་ཡིན་པ་ཐམས་ཅད་དོ། །དེ་ལ་ཀུན་གྱི་ངོ་བོ་
ཞེས་བྱ་བ་སྐབས་འདིར། ཆོས་ཀྱི་ཕུང་པོའམ་ཤེས་པའི་ཕུང་པོ་ཞེས་བྱ་བར་རྣམ་པར་བཞག་
གོ །ཡང་རྡོ་རྗེ་ཉི་མ་ནི་རིན་ཆེན་འབྱུང་ལྡན། པདྨ་གར་དབང་ནི་འོད་དཔག་མེད། རྡོ་རྗེ་རྒྱལ་
པོ་ནི་དོན་ཡོད་གྲུབ་པ། ཧེ་རུ་ཀ་ནི་མི་བསྐྱོད་བྱའོ། །གཉིས་པ་ནི། མིག་ནི་གཏི་མུག་རྡོ་རྗེ་
བཤད། །ཞེ་སྡང་རྡོ་རྗེ་མངོན་ཐོས་པ། །དེ་བཞིན་ཕྲག་དོག་རྡོ་རྗེ་སྣ། ཁ་ནི་འདོད་ཆགས་རྡོ་
རྗེར་བརྗོད། །རེག་ལ་སེར་སྣ་རྡོ་རྗེ་སྟེ། །ལྔ་པོ་དེ་དག་སྦོམ་པོའི་ལྷ། །སྐྱེ་མཆེད་ཁམས་རྣམས་
ཐམས་ཅད་ནི། །དམ་པའི་དབང་ཕྱུག་ཧེ་རུ་ཀ །མིག་སོགས་སྐྱེ་མཆེད་བཞི་ལ་དབང་པོ་སྨོས་
ལ། ལྔ་པ་ལ་ཡུལ་རེག་བྱ་སྨོས་སོ། །དེས་ན་དག་པ་རྒྱས་པ་གཞན་ལ། ཡུལ་རྣམས་གཟུགས་
རྡོ་རྗེ་མ་ལ་སོགས་པ་ལྷ་མོའི་དག་པར་མཛད་པའང་མང་མོད་ཀྱི། སྐབས་འདིར་ནི། དོན་
དམ་པར་རང་བཞིན་ཟུང་འཇུག་ཡིན་པ་དང༌། ཀུན་རྫོབ་བདེན་པར་ཡང་སེམས་གཅིག་པུ་
ཉིད་དབང་ཡུལ་དུ་སྣང་བ་གཏན་ལ་དབབ་པའི་ཕྱིར། དབང་པོ་རྣམས་རང་རང་གི་ཡུལ་དང་
དབྱེ་བ་མེད་པར་དབང་པོའི་མིང་གིས་བསྟན་ཏེ། མིག་དང་མིག་གི་རྣམ་ཤེས་དང་གཟུགས་
གསུམ་ཀར་སྡོམས་པ་ལ་མིག་གི་སྐྱེ་མཆེད་ཅེས་བཏགས་ཏེ། གཞན་རྣམས་ལའང་རིགས་

འགྲེའོ། །མངོན་ཐོས་པ་ཞེས་པ་ནི་རྣ་བའོ། །ལྔ་པོ་དེ་དག་སྦོམ་པོའི་ལྷ་ཞེས་པ་ལ། སྦོམ་པོ་
ནི་ལུས་སེམས་གཉིས་ལས་ལུས་ཀྱི་ཕྱོགས་སུ་གཏོགས་པའི་དོན་ཏེ་གཞན་དུ་སེམས་ཀྱི་ཆོས་
རྣམས་ནི་ཕྲ་མོར་འཇོག་དགོས་པའི་ཕྱིར་རོ། །སྐྱེ་མཆེད་ལྔའམ་ཁམས་ལྔ་པོ་དེ་རྣམས་ཐམས་
ཅད་ལ། སྤྱི་ཁྱབ་ཏུ་འཇུག་པའི་ཡིད་ཀྱི་སྐྱེ་མཆེད་ནི། དམ་པའི་དབང་ཕྱུག་ཧེ་རུ་ཀ་སྟེ། ལྷ་
འདིའི་མཚན་ནི་དབང་ཕྱུག་རྡོ་རྗེ་ཡིན་ལ། ཧེ་རུ་ཀའི་རིགས་ཀྱི་སེམས་དཔའ་རིགས་གཞན་
ལ་སྤྱི་ཁྱབ་ཏུ་འཇུག་པའི་ཕྱིར་དམ་པ་སྟེ་མཆོག་གོ །ཕུང་པོ་དང་སྐྱེ་མཆེད་ཀྱི་སྐབས་འདིར་
རྡོ་རྗེ་སེམས་དཔའ་ཁྱབ་པ་དང་ཧེ་རུ་ཀ་ཁྱབ་བྱེད་དུ་བཤད་པ་ནི། འཁོར་ལོ་སྡོམ་པའི་རྒྱུད་
རྣམས་སུ་ཧེ་རུ་ཀ་རིགས་ཀྱི་གཙོ་བོར་སྟོན་པའི་དབང་གིས་ཡིན་ལ། ཁམས་ཀྱང་རྣམ་ཤེས་
ཁྱབ་བྱ་དང༌། ནམ་མཁའ་ཁྱབ་བྱེད་དུ་འཆད་པའི་དབང་དུ་བྱས་ཤིང༌། རྒྱུད་གཞན་འགའ་
ལས། འདི་གཉིས་གོ་ཟློག་སྟེ་གསུངས་པ་ནི། རྡོ་རྗེ་སེམས་དཔའ་དང་ཡེ་ཤེས་ཀྱི་ཁམས་གཙོ་
བོར་སྟོན་པའི་དབང་གིས་ཡིན་ནོ། །ཡང་གཏི་མུག་རྡོ་རྗེ་ནི་སའི་སྙིང་པོ། ཞེ་སྡང་རྡོ་རྗེ་ནི་ཕྱག་
ན་རྡོ་རྗེ། ཕྲག་དོག་རྡོ་རྗེ་ནི་ནམ་མཁའི་སྙིང་པོ། འདོད་ཆགས་རྡོ་རྗེ་ནི་འཇིག་རྟེན་དབང་ཕྱུག
སེར་སྣ་རྡོ་རྗེ་ནི་སྒྲིབ་པ་རྣམ་སེལ། དབང་ཕྱུག་རྡོ་རྗེ་ནི་ཀུན་ཏུ་བཟང་པོའོ། །ཐ་ག་ནའི་འགྲེལ་
ཆེན་ལས་ནི། རིམ་པ་བཞིན་དུ། སྟོབས་པོ་ཆེ་དང༌། ཁནྚ་ཀ་པཱ་ལ་དང༌། མིག་མི་བཟང་དང༌། 
མྱུ་གུ་ཅན་དང༌། རྡོ་རྗེ་སེམས་དཔའ་དང༌། རྡོ་རྗེ་སྐུ་རྣམས་ཡིན་པར་བཤད་དེ། དེ་ལྟ་བུའི་ངེས་
བཟུང་དཀའ་བར་སྣང་ངོ༌། །སྐྱེ་མཆེད་དང་ཁམས་ཀྱི་རྣམ་གྲངས་སྟོན་ཚུལ་ལ། སྤྱི་ཁྱབ་ཏུ་
གྲགས་པའི་སྐྱེ་མཆེད་བཅུ་གཉིས་དང་ཁམས་བཅོ་བརྒྱད་ནི། ཡིད་ཀྱི་སྐྱེ་མཆེད་ལ་རྣམ་པར་
ཤེས་པའི་ཁམས་བདུན་དུ་ཕྱེ་བ་ཙམ་གྱི་ཁྱད་པར་མ་གཏོགས། སྐྱེ་མཆེད་བཅུ་གཉིས་དང་
འཆད་ཚུལ་གཅིག་པས། སྐབས་འདིར་ནི་དེ་འདྲ་དེ་འདུས་བྱས་ཀྱི་ཆོས་ཀྱི་དབྱེ་སྒོ་{ལོགས་
[ལ་སོགས་]པར་མི་འདྲེན་ཏེ། སྐྱེ་མཆེད་ཀྱི་འཆད་ཚུལ་ཉིད་དོ། །

གསུམ་པ་ནི། ལྟུང་བྱེད་མ་ནི་ས་ཡི་ཁམས། །ཆུ་ཁམས་གསོད་བྱེད་མ་རུ་བརྗོད། །
འགུགས་བྱེད་མ་ནི་མེ་ཡི་ཁམས། །རླུང་ནི་གར་གྱི་དབང་ཕྱུག་མ། །ནམ་མཁའི་ཁམས་ཞེས་
བརྗོད་པ་ནི། །པདྨ་དྲ་ཅན་མ་འཁྲུགས་པ། །ཞེས་པ་འདི་ལ་འགོས་འགྱུར་ལས། རབ་ཏུ་
བརྟན་པ་ནམ་མཁའི་ཁམས། པདྨའི་དྲ་བ་ཅན་དུ་བརྗོད། །ཅེས་འབྱུང་བ་ཉིད་ལེགས་ཏེ། །མ་
འཁྲུག་པ་དང་རབ་ཏུ་བརྟན་པ་དོན་གཅིག་པ་ལས། འདི་གོ་བདེ་བས་སོ། །འདིར་ཁམས་ཀྱི་
དབྱེ་བ་ནི་འབྱུང་བའི་ཁམས་ལྔ་ཡིན་ལ། ཆོས་མངོན་པ་བསྡུས་པ་རྣམས་ལས། ཕུང་ཁམས་
སྐྱེ་མཆེད་ཅེས་པའི་ཁམས་ཀྱི་སྐབས། ཁམས་ལྔའམ་དྲུག་གཙོ་བོར་གཏན་ལ་མི་འབེབས་
པ་ནི། ཐེག་པ་དེ་རྣམས་ཀྱི་ལུགས་ལ། འབྱུང་བ་ལྔས་འདུས་བྱས་ཐམས་ཅད་བསྡུས་པར་མི་
འདོད་པའི་རྒྱུ་མཚན་གྱིས་ཡིན་ལ། ཐེག་པ་བླ་ན་མེད་པ་འདིར་སྲིད་ཞི་ཐམས་ཅད་འབྱུང་བ་
ལྔའི་ཆོས་སུ་བསྡུ་བའི་ཕྱིར། ཕུང་ཁམས་སྐྱེ་མཆེད་ཅེས་པའི་ཁམས་དེ་ལྔའམ་དྲུག་ལ་ངོས་
འཛིན་མཛད་པའི་གནས་སྐབས་ཀྱང་མང་དུ་བྱུང་བ་ཡིན་ནོ། །ས་ནི་སྲ་བ་དང༌། ཆུ་ནི་གཤེར་
བ་དང༌། མེ་ནི་དྲོ་བ་དང༌། རླུང་ནི་གཡོ་བ་ཡིན་ལ། སོ་སོའི་ཁ་དོག་དང༌། དབྱིབས་དང༌། སྒྲ་
དང༌། དྲི་དང༌། རོ་རྣམས་ཀྱང་དེ་དང་དེའི་ཁམས་སུ་བསྡུ་ཞིང༌། ནམ་མཁའ་ཁམས་ནི། དངོས་
པོར་མེད་པ་གང་ཞིག་བློས་བཏགས་པ་རྣམས་དང༌། ནམ་མཁའ་སྐྱ་བོར་སྣང་བ་ལ་སོགས་པ། 
གཟུགས་ཀྱི་སྐྱེ་མཆེད་ཀྱི་ཁྱད་པར་འགའ་དང༌། ཁ་དོག་གི་ཟད་པར་ལ་སོགས་པ། ཆོས་ཀྱི་
སྐྱེ་མཆེད་པའི་གཟུགས་རྣམས་སོ། །སེམས་དང་སེམས་བྱུང་གི་ཁྱད་པར་རྣམས་ཀྱང་ཁམས་
ལྔའི་དབང་ལྟར་བྱས་ན་ནམ་མཁའ་ཁམས་སུ་བསྡུ་ལ། ཁམས་དྲུག་གི་དབང་དུ་བྱས་ན། ཡེ་
ཤེས་སམ་རྣམ་པར་ཤེས་པའི་ཁམས་སུ་བསྡུ་དགོས་སོ། །ལྟུང་བྱེད་མ་ནི་སྤྱན་མ་སྟེ་གཟུགས་
ཅན་མ་དང༌། གསོད་བྱེད་མ་ནི་མཱ་མ་ཀཱི་སྟེ་མཁའ་འགྲོ་མ་དང༌། འགུགས་བྱེད་མ་ནི་གོས་
དཀར་མོ་སྟེ་ཁནྚ་རོ་ཧཱ་དང༌། གར་གྱི་དབང་ཕྱུག་མ་ནི་སྒྲོལ་མ་སྟེ་ལཱ་མའོ། ཁམས་གཞན་

རྣམས་ནི་གཟུགས་ཅན་ཉིད་ཀྱི་ཕྱིར་མི་བརྟན་པ་ཡིན་ལ། ནམ་མཁའི་ཁམས་ནི་ཐོགས་
པ་མེད་པའི་ཕྱིར་གཞིག་པ་དང་འཁྲུགས་པར་མི་ནུས་པས་རབ་ཏུ་བརྟན་པའོ། །འདིར་མ་
འཁྲུགས་པ་ཞེས་པ་རྣམ་རྟོག་གིས་མ་འཁྲུགས་པ་ལ་འཆད་པ་ནི་སྐབས་ཀྱི་དོན་མ་ཡིན་ནོ། །
པདྨ་དྲ་བ་ཅན་མ་ནི་རྡོ་རྗེ་དབྱིངས་ཀྱི་དབང་ཕྱུག་མ་སྟེ་མི་བསྐྱོད་པའི་ཡུམ་མོ། ཡུམ་ལྔར་
བྱེད་པའི་སྐབས་འདིར། མཱ་མ་ཀཱི་རིན་ཆེན་འབྱུང་ལྡན་གྱི་རིགས་ཁོ་ནར་སྦྱོར་ཏེ། དེ་ལྟར་ན་
ཕུང་པོ་དང་སྐྱེ་མཆེད་ལ་དྲུག་རེ་དང༌། ཁམས་ལ་ལྔར་མཛད་པ་ནི། གཞུང་ཚིག་འདི་དག་
དཔལ་རྡོ་རྗེ་མཁའ་འགྲོ་ལས་ཚིགས་བཅད་དུ་འབྱུང་བ་ཅི་རིགས་པ་བསྡུས་པ་དང༌། ཀུན་
སྤྱོད་ལ་སོགས་པ་ནས་ཚིག་ལྷུག་པར་བསྟན་པ་རྣམས། གཞན་བཟོ་བཅོས་མེད་པར་ཚིགས་
བཅད་དུ་སྡེབས་པ་ལས་ཡིན་ལ། དོན་ནི་ཕུང་པོ་དང་སྐྱེ་མཆེད་ལ་ཡབ་ཀྱི་དག་པ་སྦྱོར་བའི་
སྐབས་ལྷ་དྲུག་ཏུ་བསྟན་པས། འབྱུང་བ་དང་ཡུམ་ལ་ཡང་དྲུག་པ་སྦྱོར་ཚུལ་གོ་ནུས་ཤིང༌། 
ཁམས་ལ་ཡུམ་ལྔར་བསྡུ་བའི་དག་པ་མཛད་པས། ཕུང་པོ་དང་སྐྱེ་མཆེད་ལ་ཡང་ལྔར་འདུས་
ཚུལ་གོ་བའི་ཕྱིར་རོ། །དེ་ལྟར་{ན་}ཕུང་ཁམས་སྐྱེ་མཆེད་དེ་རྣམས། སེམས་ཉིད་བག་ཆགས་
ངན་པས་གཡོགས་པ་ལ། མ་དག་འཁྲུལ་བའི་སྣང་བ་དེ་དང་དེ་རྣམས་སུ་འཆར་བ་ཡིན་ཀྱང༌། 
ཇི་ལྟར་སྣང་བ་དེ་ཐམས་ཅད་གདོད་མ་ནས་ཡོད་མ་མྱོང་ཞིང༌། དེ་རྣམས་ཀྱི་རང་བཞིན་ཆོས་
ཉིད་གང་ཡིན་པ་དེ་ནི་རྟག་ཏུ་གནས་པ་ཡིན་ཀྱང༌། ཕུང་ཁམས་ཀྱི་ངོ་བོར་མེད་དེ་གདོད་མ་
ནས་ལྷའི་འཁོར་ལོར་གནས་པ་ཡིན་ནོ། །ཇི་ལྟར་ཐག་ཁྲ་ལ་སྦྲུལ་དུ་འཁྲུལ་པའི་སྐྱེས་བུ་དེ་
ལ་སྦྲུལ་གྱི་སྣང་བ་ཤར་ཡང༌། སྦྲུལ་ནི་གདོད་མ་ནས་ཡོད་མ་མྱོང་ལ་ཐག་པ་ནི་ཡོད་ཀྱང་སྦྲུལ་
མ་ཡིན་པ་བཞིན་ཏེ། དེ་ལྟར་ན་འཁོར་བ་ནི་གདོད་མ་ནས་ཡོད་མ་མྱོང་ལ། མྱ་ངན་འདས་པ་
ནི་རྟག་ཏུ་གནས་པ་ཡིན་ནོ། །དེ་ལྟར་ཡང་གྲོལ་བའི་ཐིག་ལེ་ལས། ཐམས་ཅད་རྣམ་རྟོག་དང་
བྲལ་བས། །འཁོར་བ་ཞེས་བྱ་ཡོད་མ་ཡིན། ཞེས་དང༌། དེས་ན་ཟབ་གསལ་དཀྱིལ་འཁོར་

བས། ང་ནི་རྟག་ཏུ་མྱ་ངན་འདས། །ཞེས་སོ། །ཆོས་ཀྱི་དབྱིངས་རང་བཞིན་གྱིས་མྱ་ངན་ལས་
འདས་པ་མཉམ་པ་ཉིད་ཡིན་ན། གཟུགས་ལ་རྣམ་སྣང་དང་ཚོར་བ་ལ་རྡོ་རྗེ་ཉི་མ་སོགས་སོ་
སོར་ངེས་པར་སྦྱར་བ་འདི་ཇི་ལྟ་བུ་ཡིན་སྙམ་ན། མདོར་ན་འདི་ལ་རྣམ་པར་སྣང་མཛད་དང༌། 
རྡོ་རྗེ་ཉི་མ་ལ་སོགས་པ་དོན་དམ་པའི་ལྷ་དང་ཡེ་ཤེས་གང་ཡིན་པ་དེ་ཡང་ངོ་བོ་གཅིག་ཁོ་ན་
ཡིན་པས། གནས་ལུགས་ལ་སོ་སོར་དབྱེ་བ་མེད་དོ། །ཕུང་པོ་ལ་སོགས་པ་དག་བྱ་དེ་རྣམས་
ནི། སེམས་ཅན་གྱི་སྣང་ངོ་ལ་ལྟོས་ཏེ་འཇོག་དགོས་པས། ངོ་བོ་གཅིག་པར་འཇོག་མ་ཐུབ་
ཀྱང༌། མེད་བཞིན་དུ་སྣང་བ་ཡིན་པའི་ཕྱིར། ཐ་དད་པའི་ངོ་བོར་ཡང་མེད་དོ། །ཁྱབ་བྱེད་
དོན་དམ་པའི་ཡེ་ཤེས་དེ་ནི། རྣམ་པར་སྣང་མཛད་ཡིན་པ་ནས། པདྨ་དྲ་བ་ཅན་གྱི་བར་ཡང་
ཡིན་ན། གང་རྣམ་པར་སྣང་མཛད་ཡིན་པའི་ལྡོག་ཆ་ལ་གློ་བུར་གྱི་དྲི་མར་གྱུར་པ་ནི་གཟུགས་
ཕུང་ཡིན་པ་ནས་བརྩམས་ཏེ། གང་པདྨ་དྲ་བ་ཅན་ཡིན་པའི་ལྡོག་ཆ་ལ་སྒྲིབ་པའི་ངོ་བོ་ནི་ནམ་
མཁའི་ཁམས་ཡིན་པའི་བར་ཏེ་རང་བཞིན་དབྱེ་བ་མེད་ཀྱང༌། ལྡོག་ཆ་དེ་དང་དེ་ལ་དེ་དག་སོ་
སོར་འབྲེལ་བ་ཡིན་ནོ། །དཔེར་ན་གསེར་དངུལ་ཟང་ལྕགས་ཀྱི་བཅུད་ལེན་དུ་བྱེད་ཀྱང༌། དེ་
དག་གི་གཡའ་ནི་དུག་ཏུ་འགྱུར་རོ། །དེ་རྣམས་བསྲེས་ཤིང་སྦྱར་བའི་དུག་གིས། སྐྱེས་བུའི་
ལུས་ལ་གནོད་པར་བྱེད་དེ། དངོས་པོ་གཅིག་ཡིན་ཡང་ནུས་པ་ཐ་དད་པར་སྣང་བས། ལུས་
སྐེམས་པར་བྱེད་པ་ནི་གསེར་རོ། །དབང་པོ་འགྲིབ་པར་བྱེད་པ་ནི་ཟངས་སོ། །ཞེས་པར་
གྲགས་པ་བཞིན་ཏེ། གསེར་སོགས་ཁམས་རྣམས་དབྱེར་མེད་གཅིག་ཏུ་འདྲེས་ཀྱང༌། གཡའ་
དུག་གི་ནུས་པ་ཐ་དད་པར་སྣང་བ་བཞིན་ནོ། །འོ་ན་ཆོས་ཀྱི་དབྱིངས་དེ་ཅིའི་ཕྱིར་ལྷ་རྣམས་
སུ་འགྱུར་ཞེ་ན། དེ་ནི་ཡེ་ཤེས་རྣམ་པ་ཐམས་ཅད་པ་ཡིན་ལ། མེ་ལོང་ལྟ་བུའི་ཡེ་ཤེས་ནི་
རྣམ་པར་སྣང་མཛད་ནས། ཆོས་ཀྱི་དབྱིངས་ཀྱི་ཡེ་ཤེས་ལ་ཡེ་ཤེས་རིག་པའི་ཕྱོགས་ནི་རྡོ་རྗེ་
སེམས་དཔའ་དང༌། དབྱིངས་ཀྱི་ཕྱོགས་ནི་ཧེ་རུ་ཀའོ། །

མངོན་པར་ཤེས་པ་དྲུག་ནི་གཏི་མུག་རྡོ་རྗེ་ལ་སོགས་པའོ། །བྱམས་པ་དང་སྙིང་རྗེ་དང༌། 
དགའ་བ་དང༌། བཏང་སྙོམས་དང༌། མཉམ་པ་ཉིད་ཚད་མེད་པ་སྟེ་ལྔ་ནི། ལྟུང་བྱེད་མ་ལ་
སོགས་པའོ། །འདིར་ནི་མཚོན་པ་ཙམ་སྟེ། དེ་དག་ལ་སོགས་པ་མཐའ་ཡས་པའི་བར་དུ་སྦྱར་
རོ། །དེ་ལྟར་ན་ཡང་དག་པའི་ལྷ་དངོས་ནི་ཡེ་ཤེས་དེ་དག་ཡིན་ལ། འོན་ཀྱང་གནས་འདི་ལ་
འཁྲུལ་པར་རྟོགས་པ་གཉིས་ཡོད་དེ། ཆེས་ཆེ་བར་གྲགས་པ་མང་པོ་ཞིག་ཀྱང་འཁྲུལ་པ་འདི་
གཉིས་ལ་བརྟེན་ནོ། །གཉིས་དེ་ཡང་གང་ཞེ་ན་མཐར་ཐུག་ཀུན་རྫོབ་ཏུ་སྨྲ་བ་དང༌། སྟོང་རྐྱང་
སངས་རྒྱས་སུ་སྨྲ་བའོ། །དེ་ལ་གཅིག་ནི། འདིར་ལྷ་ཞེས་བྱ་བ་སྐྱེས་བུའི་རྣམ་པ་ཁོ་ན་སྟེ། ཕུང་
པོ་ལྔ་ལ་སོགས་པ་ལྷའི་རྣམ་པ་ཅན་དུ་སྒོམ་པ་དང༌། གདོས་བཅས་ཀྱི་རྩ་གདོས་བཅས་ཀྱི་
ཐིག་ལེ་གང་བས། སྔར་གྱི་ཕུང་སོགས་ཀྱི་རིགས་རྒྱུན་དེ། ལྷ་ཞལ་ཕྱག་ངེས་ཅན་གྱི་རྣམ་པར་
ཁྲོང་གིས་སངས་རྒྱ་བར་འདོད་དོ། །དེ་ལྟར་སྤྱི་ལྡོག་ནས་འདོད་པ་མཚུངས་པ་ལས། ཆེན་པོ་
ཁ་ཅིག་ནི་ཕུང་ཁམས་དེ་རྣམས་ཀྱི་སྙིགས་མ་ནི་ཟད། དྭངས་མ་ངོ་བོ་ཕུང་ཁམས་ཀྱི་ཆོས་དེ་
རྣམས་སུ་གཏོགས་པ་ལ་རྐྱེན་གྱིས་འཁོར་འདས་གང་སྒྲུབ་ཀྱང་རུང་བ་ཤིན་ཏུ་ཕྲ་བའི་རླུང་
སེམས་སམ། མི་ཤིགས་པའི་དྭངས་མ་ཞེས་བྱ་བ་ཞིག་ཡོད་པ་དེའི་རིགས་རྒྱུན་སངས་རྒྱས་
བར་འདོད་ལ། མི་མཁས་པ་མང་པོ་ཞིག་ནི། རགས་པའི་ཕུང་ཁམས་འདི་དག་ཁོ་ནའི་རིགས་
རྒྱུན་སངས་རྒྱས་སུ་འགྱུར་ཏེ། གསང་སྔགས་ཀྱི་ཐབས་མཁས་ཡིན་ནོ་ཞེས་སྤྱི་བརྟོལ་སྐྱེ་ནས་
སྨྲའོ། །འདི་དག་ནི་ཀུན་རྫོབ་ཀྱི་ཆོས་ནམ་ཡང་ཡོད་མ་མྱོང་བའི་དོན་ལ་བློ་ཁ་མ་ཕྱོགས་པ་
སྟེ། མདང་སུམ་རྨི་ལམ་དུ་བྱུང་བའི་ལྡུམ་རའི་ནང་གི་མེ་ཏོག་ཆུང་ངུ་དེ། དེ་རིང་འདབ་བརྒྱ་
པར་གྱུར་ཏོ་ཞེས་པ་དང༌། མདང་ནུབ་རྨི་ལམ་གྱི་ལྕི་བའི་གོང་བུ་དེ་ནི་དེ་རིང་གསེར་དུ་འགྱུར་
རོ་ཞེས་སྨྲ་བ་དང་མཚུངས་སོ། །ལྷ་སྐུ་མདོག་ཞལ་ཕྱག་སོ་སོར་ངེས་པ་ཅན་དུ་འདོད་པ་ཡང༌། 
རྒྱལ་བའི་སྐུ་དང་ཡེ་ཤེས་ནི། ཀུན་རྫོབ་ཀྱི་སྤྲོས་པ་དང་རྣམ་པ་ཐམས་ཅད་ནུབ་པ། དོན་

དམ་པའི་རྣམ་པ་ཐམས་ཅད་པ་རྟག་ཏུ་ཤར་བ་ཡིན་པ་ལ་དེ་ལྟར་མ་རྟོགས་པས་ནོངས་ཤིང༌། 
གཞན་ཡང་རིག་པའི་གནོད་པ་དུ་མ་འབབ་སྟེ། འདི་ནི་འཁྲུལ་པ་རགས་པ་སྣང་ངོ༌། །འཁྲུལ་
པ་གཉིས་པ་ནི། འདིར་རྣམ་སྣང་ལ་སོགས་པ་ནི་མིང་གིས་བཏགས་པར་ཟད་དེ། བདེ་བ་
ཆེན་པོ་སྣང་མེད་སྤྲོས་བྲལ་རང་རིག་ཙམ་ཞིག་གོ །དེ་ལ་ཞལ་ཕྱག་ལ་སོགས་པའི་རྣམ་པར་
སྣང་བ་ནི་ནམ་ཡང་མེད་དེ། གཟུགས་ཕུང་བདེ་བ་དེར་དག་པ་ལ་རྣམ་སྣང་ནས། ནམ་མཁའི་
ཁམས་བདེ་བ་དེར་དག་པ་ནི་པདྨ་དྲ་བ་ཅན་གྱི་བར་དུ་ཐ་སྙད་བཞག་པ་སྟེ་དག་ཚུལ་ཡང་
གཟུགས་ཕུང་འཁྲུལ་སྣང་དང་མ་དག་པ་ཡིན་ཡང༌། དེའི་རང་བཞིན་བདེ་བ་ཡིན་ཞིང༌། བདེ་
བའི་ངོས་ནས་ཡང་དག་ཀུན་རྫོབ་ཙམ་ཡིན་ཀྱང་བདེ་བའི་རང་བཞིན་སྟོང་ཉིད་སྤྲོས་བྲལ་
ཡིན་པས། སྟོང་པའི་ངོས་ནས་དོན་དམ་ཡིན་ཞིང༌། དེ་གཉིས་དབྱེར་མེད་ཟུང་འཇུག་ཡིན་
པའི་ཆ་ནས། བདེ་བ་དེ་དོན་དམ་དང་སངས་རྒྱས་དངོས་སུ་འཇོག་ལ། དེ་དང་གཟུགས་ཕུང་
ཆོས་དང་ཆོས་ཉིད་ཀྱི་འབྲེལ་བ་ཅན་ཡིན་པས། བརྒྱུད་པའི་འབྲེལ་པས་གཟུགས་ཕུང་རྣམ་
སྣང་དུ་དག་པ་དང༌། ཆོས་ཉིད་ཀྱི་ངོ་བོར་འཇོག་གོ །ཞལ་ཕྱག་གི་རྣམ་པ་ཅན་དུ་བསྟན་པ་
ནི། བསྐྱེད་རིམ་པ་རྣམས་ཀྱིས་སྒོམ་པའི་དོན་དང༌། འབྲས་དུས་སུ་གཞན་སྣང་ལ་འབྱུང་བ་
ཙམ་ཡིན་གྱི། གནས་ལུགས་དང་སངས་རྒྱས་རང་སྣང་ནི། རང་རིག་བདེ་ཆེན་སྒྱུ་མ་ཙམ་
དེའོ་ཞེས་པ་སྟེ། འདི་ནི་སྔ་རབས་ཀྱི་དམ་པ་མང་པོ་ཞིག་ཀྱང་གསུངས་ལ། སྐབས་འདིར་ཐ་
ག་ནའི་འགྲེལ་པ་དང༌། མར་དོལ་དང་མལ་ལ་སོགས་པ་ཡང་བཞེད་དོ། །སྔ་མ་ལ་ལྟོས་ན། 
གྲུབ་མཐའི་འཇོག་མཚམས་འདི་བརླིང་ཞིང་བཟང་ལ། དཔྱོད་ལྡན་དུ་འདོད་པ་ཕལ་གྱིས་
བལྟས་ན་ངེས་དོན་ལ་ཤིན་ཏུ་འབྱོར་པ་ལྟར་སྣང་ཡང༌། སྐྱོན་དང་བྲལ་བའི་ལུགས་ནི་མ་ཡིན་
ཏེ། དོན་དམ་དེ་ཉིད་དཀྱིལ་འཁོར་གྱི་འཁོར་ལོ་སོགས་རྣམ་པ་ཐམས་ཅད་པར་ཤར་ཞིང་
ཤར་བ་དེ་ཡང་ཀུན་རྫོབ་མ་ཡིན་པའི་གནད་མ་རིག་པར་ཞལ་ཕྱག་གི་རྣམ་པ་ཅན་གྱི་ལྷ་ཡིན་

ན། རྟོག་པས་བཏགས་པ་དང༌། རྣམ་པ་རིས་སུ་ཆད་པ་དང༌། ཀུན་རྫོབ་འཁྲུལ་སྣང་གིས་ཁྱད་
པར་ཁས་བླངས་པ་དང༌། དོན་དམ་གྱི་སྟོང་ཉིད་སྤྲོས་པ་མེད་ཙམ་ལ་བཞག་པས་ལྷན་སྐྱེས་
དོན་དམ་དུ་འཇོག་མ་ཤེས་པས་ཉེས་སོ། །འབྲེལ་བ་རྒྱུད་པ་ཅན་གྱིས་དེ་དང་དེར་འཇོག་
ཏུ་རུང་ན། ཧ་ཅང་ཐལ་ཏེ། མཚམས་མེད་དང་དམ་ཚིག་ཉམས་པའི་ལས་ཀྱང་སངས་རྒྱས་
ཀྱི་རྒྱུར་ཐལ་བར་འགྱུར་བ་དང༌། རང་བཞིན་མེད་པའི་སྟོང་ཉིད་ཀྱི་ངོ་བོར་གནས་པའི་རྒྱུ་
མཚན་གྱིས། བདེ་བ་གནས་ལུགས་སུ་འཇོག་ཅིང༌། དེ་དེར་འཇོག་པའི་རྒྱུ་མཚན་གཞན་མེད་
ཀྱང་དེར་འཇོག་ན། འཁྲུལ་པ་ཐམས་ཅད་གནས་ལུགས་སུ་ཐལ་བར་འགྱུར་བའི་ཕྱིར་རོ། །
གཞན་ཡང་འདི་དག་ལ་མང་དུ་དཔྱད་པ་བྱར་ཡོད་དོ། །དེས་ན་ལྷ་ཡིན་ཕྱིན་ཆད་མཚན་དཔེ་
ཅན་གྱི་སྒོ་ནས་འཇོག་པར་མ་ངེས་ཀྱང་སྤྱིར་མཚན་དཔེ་ཞལ་ཕྱག་གི་རྣམ་པ་ཅན་ཏུ་ཅིས་ཀྱང་
འབྱུང་བ་ཡིན་ཏེ། དཔེར་མཚོན་ན་མེ་ལོང་ལྟ་བུའི་ཡེ་ཤེས་གདོད་མ་ནས་སྤྲོས་པ་ཐམས་ཅད་
དང་བྲལ་ཞིང༌། རང་རིག་བདེ་བ་ཆེན་པོའི་སྣང་ཆ་མ་འགགས་པ་དཀྱིལ་འཁོར་གྱི་འཁོར་ལོ་
རབ་འབྱམས་གཙོ་བོར་གྱུར་པའི་སྐུ་དང༌། གསུང་དང༌། ཐུགས་དང༌། ཡོན་ཏན་དང༌། མཛད་
པ་དང༌། འཕྲིན་ལས་སྣོད་བཅུད་ལ་སོགས་པ། འཁོར་འདས་ཐམས་ཅད་དུ་སྣང་བའི་ཡེ་ཤེས་
དེ་ནི་དོན་དམ་པའི་རྣམ་པར་སྣང་མཛད་ཡིན་པ་སོགས་མཁའ་ཁམས་དྲ་བ་ཅན་གྱི་བར་དུ་
སྦྱོར་ལ། ཡེ་ཤེས་ཉིད་ངོ་བོ་གཅིག་པའི་ཕྱིར་རྣ་ཆ་རྣམས་ཀྱང་ངོ་བོ་གཅིག་མོད་ཀྱི། ཡེ་ཤེས་
སོ་སོའི་ལྡོག་ཆ་ནས་ལྷ་དེ་དང་དེར་འཇོག་གོ །དེས་ན་ཐམས་ཅད་སྤྲོས་བྲལ་གྱི་ལྷ་ཡང་ཡིན་
ལ། རང་རིག་བདེ་ཆེན་གྱི་ལྷ་ཡང་ཡིན་ཞིང༌། དཀྱིལ་འཁོར་གྱི་འཁོར་ལོ་རབ་འབྱམས་ཀྱང་
ཡིན་ལ། ཁམས་གསུམ་པའི་གཟུགས་བརྙན་ཀྱང་ཡིན་ཏེ། དེ་ལྟར་ན་ཆོས་ཐམས་ཅད་དེ་འདྲ་
བའི་ལྷའི་ངོ་བོར་རྣམ་པར་དག་གོ །ཇི་སྐད་དུ། མཐོ་རིས་མི་ཡུལ་ས་འོག་རྣམས། །སྐད་ཅིག་
གིས་ནི་གཟུགས་གཅིག་འགྱུར། །ཞེས་དང༌། རྩ་བའི་རྒྱུད་ལས་ཀྱང༌། ཧེ་རུ་ཀ་དཔལ་རྒྱལ་

ཆེན་པོ། །འདོད་པ་ཀུན་གྱི་དབང་ཕྱུག་གཙོ། ། ཀུན་ཏུ་ཕྱག་དང་ཞབས་ལྡན་ཞིང༌། །ཀུན་ཏུ་
སྤྱན་དང་དབུ་དང་ཞལ། །ཀུན་ཏུ་ཐོས་ལྡན་འཇིག་རྟེན་ན། །ཐམས་ཅད་གཡོགས་པས་རྣམ་
པར་བཞུགས། །ཞེས་སོ། །བཞི་པ་ནི། དེ་ལྟར་ལུས་ཅན་རྣམས་ཀྱི་ལུས། །ཕུང་པོ་ལ་སོགས་
ལྷ་བདག་ཉིད། །ལུས་ཞེས་བྱ་བ་ནི་རང་བཞིན་ཡིན་ལ། ལུས་ངག་སེམས་གསུམ་གྱིས་ཟླས་
ཕྱེ་བའི་ལུས་ཁོ་ན་ནི་མ་ཡིན་ཏེ། རྣམ་པར་ཤེས་པ་ལ་སོགས་པ་ཡང་བཤད་ཟིན་པའི་དོན་
བསྡུ་ཡིན་པའི་ཕྱིར་རོ། །
གཉིས་པ་འཁོར་བ་འཇུག་ལྡོག་འཆར་ཚུལ་ནི། བདེ་དང་སྡུག་བསྔལ་དེ་བཞིན་ལས། །
ཉོན་མོངས་ལ་སོགས་ཉེར་ལྡན་པ། །སྐྱེ་དང་འཇིག་པ་ལ་གནས་ཏེ། །སྲིད་དང་མྱ་ངན་འདས་
པ་ཐོབ། །འདིར་ཉེར་ལྡན་པ་ཞེས་པ་ནི། འགོས་འགྱུར་ལས། སྐྱེ་བ་ཉིད་ཅེས་བསྒྱུར་ཡང༌། 
འབྲོག་འགྱུར་ལས། ཉེ་བར་འགྲོ་བ་ཞེས་འབྱུང་བ་ལྟར་ལེགས་སོ། །དེ་ཡང་ཆོས་ཐམས་ཅད་
ལྷ་དང་བདེ་བ་ཆེན་པོའི་ངོ་བོར་དག་ཅིང༌། རང་བཞིན་གྱིས་མྱ་ངན་ལས་འདས་པ་ཡིན་ན། 
ཅིའི་ཕྱིར་མཐོ་རིས་ཀྱི་བདེ་བ་དང༌། ངན་སོང་གི་སྡུག་བསྔལ་དག་མྱོང་བར་འགྱུར་སྙམ་ན། 
མཐོ་རིས་དང་ངན་སོང་གི་བདེ་སྡུག་དེ་དག་ནི། ཆོས་ཉིད་ཀྱིས་བྱས་པ་མ་ཡིན་ཀྱང་དེ་བཞིན་
ཏེ། འབྲས་བུ་རང་དང་མཐུན་པའི་རྒྱུ་དགེ་སྡིག་ལས་བྱུང་ལ། ལས་དེ་ཡང་ཀུན་ནས་སློང་
བྱེད་ཉོན་མོངས་ལས་བྱུང་བས་ན། ཉོན་མོངས་ལ་སོགས་པའི་དབང་གིས་ཉེ་བར་འགྲོ་བ་ནི་
འཁོར་བའོ། །དེ་ཡང་སེམས་ཉིད་མྱ་ངན་ལས་འདས་པ་ཡིན་ཀྱང༌། དེའི་དྲི་མ་རྣམ་པར་ཤེས་
པ་རྣམས་ནི་སྔོན་གྱི་བག་ཆགས་ཀྱི་རང་བཞིན་ཅན་ཡིན་ལ། བདག་ཆགས་ཀྱང་ཉོན་མོངས་
པ་དང༌། ལས་དང༌། སྐྱེ་བའི་བག་ཆགས་ཡིན་པའི་ཕྱིར། བག་ཆགས་ཅན་གྱི་རྣམ་པར་ཤེས་
པ་ལས་ཉོན་མོངས་འབྱུང་ཞིང༌། དེས་ཀྱང་ལས་བྱེད་ལ། ལས་ཀྱིས་སྐྱེ་བ་འཕངས་ཏེ་བདེ་
སྡུག་ཉམས་སུ་མྱོང་བར་འགྱུར་རོ། །དེ་ལྟར་ཉོན་མོངས་དང༌། ལས་དང༌། སྐྱེ་བ་བྱུང་བ་དེས་

ཀྱང༌། བག་ཆགས་རྒྱས་པར་བྱས་ཏེ། སྲིད་པ་གསུམ་དུ་ཉེར་བར་འགྲོ་ཞིང་འཁོར་རོ། །དེ་ལ་
སྐྱེ་བས་ནི་སྲིད་པ་འཇུག་པ་ཡིན་ལ། རྣམ་པར་ཤེས་པའི་སྟེང་དུ་དགེ་བའི་བག་ཆགས་གསོས་
བཏབ་པས། ཉོན་མོངས་སྲབས་ཤིང་དཔེར་ན་སྒྱུ་མའི་སྔགས་སོགས་འཁྲུལ་འཁོར་ཞིག་པ་
ན། སྒྱུ་མ་སྤྲུལ་པའི་སྣང་བ་ཡང་ནུབ་འགྲོ་བ་བཞིན་དུ་བག་ཆགས་དང་བཅས་པའི་རྣམ་པར་
ཤེས་པ་དག་པ་ན། ལས་ཉོན་སྡུག་བསྔལ་ཡང་དབྱིངས་སུ་ཞི་སྟེ་འཁོར་བ་འཇིག་པའི་གནས་
སྐབས་ཐོབ་ནས་ཆོས་ཉིད་ཁོ་ན་གནས་པ་ནི་ཐར་པ་སྟེ། དེ་ལྟར་ན་སྐྱེ་བས་སྲིད་པ་དང་འཇིག་
པས་མྱ་ངན་ལས་འདས་པ་ཐོབ་བོ། །ལེའུའི་མཚན་བསྟན་པ་ནི། དཔྱིད་ཀྱི་ཐིག་ལེར་ཕུང་པོ་
དང་ཁམས་སྐྱེད་མཆེད་ཀྱི་རང་བཞིན། དེ་བཞིན་གཤེགས་པའི་སྐུ་ཇི་ལྟ་བར་གནས་པ། རྣམ་
པར་སྣང་མཛད་ལ་སོགས་པ་ལྷའི་ངོ་བོར་བཤད་པ་རྒྱས་པར་བསྟན་པ་སྟེ་གཉིས་པའོ། །དེ་
ཡང་དེ་བཞིན་གཤེགས་པའི་སྐུར་ཇི་ལྟ་བར་གནས་པ་ཞེས་པ་ནི་ཇི་ལྟ་བའི་གནས་ལུགས་ལ། 
རྣམ་སྣང་ལ་སོགས་པའི་ལྷ་ཁོ་ན་གནས་ཏེ། དེ་བཞིན་གཤེགས་པའི་སྐུ་དེ་རྣམས་དངོས་པོའི་
རང་བཞིན་ཡིན་ནོ། །
ད་ནི་ལེའུ་གསུམ་པ་འཆད་པ་ལ། ལེའུ་འདིས་སྐུ་གསུང་ཐུགས་ཀྱི་སྒོ་བཤད་པའི་སྒོ་ནས་
རླུང་གི་རྣམ་གཞག་གཙོ་བོར་འཆད་པ་ཡིན་པས། གཞིའི་གསང་བ་གཙོ་བོར་སྟོན་ལ། རྣམ་
སྣང་ལ་སོགས་ཞེས་མན་ཆད་ཀྱིས་ལམ་གྱི་གསང་བའང་ཞོར་བྱུང་དུ་བསྟན་ནོ། །འདི་ལ་ཐོག་
མར་བཤད་པར་དམ་བཅའ་བ་ནི། དེ་ནས་དེ་བཞིན་གཤེགས་པ་གང་ཡང་རུང་བའི་སྐུ་དང་
གསུང་དང་ཐུགས་སུ་{སྟོན་[སོན་]པའི་ཐ་མ་དང་འབྲིང་དང་མཆོག་གི་དབྱེ་བས། སྒོའི་དབྱེ་
བ་བརྗོད་པར་བྱའོ། །དེ་ལ་དེ་བཞིན་གཤེགས་པ་ནི་ཁམས་དྲུག་ལྡན་པའི་སྐྱེས་བུའི་ལུས་སོ། །
སྐུ་སོགས་དང་ཐ་མ་སོགས་ལ་སྐུའི་སྒོ་དགུ་ནི་སྒོ་ཐ་མ་སྟེ་དམན་པ་དང༌། གསུང་གྱི་སྒོ་བཞི་
ནི་སྒོ་འབྲིང་དང༌། ཐུགས་ཀྱི་སྒོ་གཉིས་ནི་སྒོ་མཆོག་གོ །སྒོའི་དབྱེ་བ་ནི་སྒོའི་རྣམ་གཞག་གོ །

དེ་ལྟར་ཡང་རྩ་བའི་རྒྱུད་ལས། སྟེང་དང་འོག་ཏུ་ཕོ་ཉ་འགྲུབ། །རྒྱུད་འདིར་ཐེ་ཚོམ་མེད་པ་
ཡིན། །བ་གླང་གནས་དང་སྟེང་ལྡིང་དང༌། །ལྷག་མ་སྐེམ་བྱེད་རྩ་གནས་ཏེ། །བདེ་བ་ཆེན་པོའི་
ངོ་བོར་བྱ། །ཡང་ན་རུས་སྦལ་དག་གིས་སོ། །འདི་སྟེ་དངོས་གྲུབ་སྦྱིན་འགྱུར་ཞིང༌། །ཕྱག་
བཞི་པ་ལ་ཞལ་བཞི་པ། །ཞེས་དང༌། རིགས་ལྡན་མའི་ཕྱག་རྒྱའི་སྐབས་ལས། ཐོད་པ་དགྲ་སྟ་
མཆེ་བ་དང༌། །འཁོར་ལོ་རྡོ་རྗེ་རྒྱལ་མཚན་དང༌། །རལ་གྲི་ཀུན་ཏུ་སྐྲག་བྱེད་ཉིད། །དུང་དང་
བརྒྱད་དུ་ཤེས་པར་བྱ། །རིགས་ཀྱི་ཕྱག་རྒྱ་ཡིན་པར་བཤད། །ཞེས་གསུང་པ་རྣམས་ཀྱི་སྒྲ་ཇི་
བཞིན་པ་མ་ཡིན་པའི་དོན་སྟོན་པར་བཞེད་ནས། གཞུང་དངོས་ལ། 
སྐུ་ཡི་སྒོ་དགུ་བཤད་པ། གསུང་གི་སྒོ་བཞི་བཤད་པ། ཐུགས་ཀྱི་སྒོ་གཉིས་བཤད་པ། 
གསུམ་ཀའི་ཐུན་མོང་གི་དོན་བཤད་པའོ། །དང་པོ་ནི། ཀ་བ་གཅིག་ལ་སྒོ་དགུ་པ། །སྦོམ་པོ་
ལྔ་ལས་ལྷག་པའི་ལྷ། །བུ་ག་དགུ་རུ་གྱུར་པའི་སྒོ། །རྣམ་པ་དགུ་རུ་ཡོངས་སུ་གྲགས། །ཐ་མ་
སྐུ་དང་ལྡན་པའི་སྒོ། །སྦོམ་པོའི་ལྷ་ནི་སྤྲུལ་པའོ། །དེ་ཡང་གང་གི་ལུས་ལ་ཀ་བའང་སྲོག་ཤིང་
གཅིག་དང་ལྡན་པ་ཞེས་བྱ་སྟེ། དེ་ལ་ལུས་ཀྱི་སྲོག་ཤིང་དང་རྩའི་སྲོག་ཤིང་གཉིས་ལས། རྩའི་
སྲོག་ཤིང་ནི། དབུ་མ་སྟེ། དེ་ལས་གྱེས་པའི་ཡན་ལག་གི་རྩ་བུ་ག་དགུར་སོན་པའི་ཕྱིར། བུ་
ག་དགུ་ཡང་དབུ་མ་ལ་འབྲེལ་བ་ཡིན་ནོ། །རགས་པ་ལུས་ཀྱི་ཀ་བ་ནི། སྔ་རབས་པ་ཁ་ཅིག་
ཀ་བའི་སྐད་དོད་སྠཱཾ་པ་ཞེས་པ་གཞན་ལ་མ་རྟེན་པར་རང་ཉིད་གཞུང་ཚུགས་པའི་མིང་ཡིན་
པས་སྐྱེས་བུའི་ལུས་ཙམ་མོ། །ཨེ་ཀསྠཱཾ་པ་བསེ་རུ་ལྟར་གཅིག་པུར་འདུག་པ་དང༌། ས་ལིསྠཱཾ་པ་
འབྲས་ཀྱི་ལྗང་པ་དང༌། ཀ་ཏ་ལིསྠཾ་པ་ཆུ་ཤིང་གཅིག་པུ་སྐེ་རེར་འདུག་པ་ལ་འཇུག་པར་དང་
འདྲའོ། ཞེས་སོགས་འཆད་མོད་ཀྱང་སྐབས་འདིར་ལུས་ཀྱི་ནང་གི་ཀ་བ་ཡིན་པའི་ཕྱིར། སྒལ་
ཚིགས་ཏེ། ཇི་སྐད་དུ། སྒལ་ཚིགས་དབྱུག་པའི་རྣམ་པ་འདི། །མཆོག་གི་ཧེ་རུ་ཀ་ཡི་བརྟན། །
ཕུང་པོ་ཁམས་སོགས་སངས་རྒྱས་ཀྱི། །ཀ་བ་ཞེས་ནི་མངོན་བརྗོད་བྱ། །ཞེས་པ་དང༌། རྡོ་རྗེ་

མཁའ་འགྲོར་ཡང༌། ཇི་ལྟར་ཀ་བ་ཆེན་པོ་ཡིས། །རོལ་པའི་ཁྱིམ་ནི་བཟུང་བྱ་བ། །དེ་བཞིན་
སྒོ་དགུ་ཅན་གྱི་ལུས། །སྒལ་ཚིགས་ཉིད་ཀྱིས་བཟུང་བར་བྱ། །ཞེས་སོ། །སྒོ་དགུ་ནི། མིག་
གཉིས་དང༌། རྣ་བ་གཉིས་དང༌། སྣའི་བུ་ག་གཉིས་དང༌། ཁ་དང་གསང་བ་དང་བཤང་ལམ་
མོ། །དེ་དག་རེ་རེ་ལ་ཡང༌། ཕྲ་མོའི་སྒོ་དགུ་དགུ་སྟེ། ས་དང་ཆུ་དང་མེ་དང་རླུང་དང་ནམ་
མཁའ་དང་རྣམ་པར་ཤེས་པ་དང༌། དགེ་བ་མི་དགེ་བ་དང་བར་མའི་སེམས་བྱུང་བསྐྱེད་པའི་
སྒོ་རྣམས་སོ། །སྦོམ་པོ་ལྔ་ལས་ལྷག་པའི་ལྷ་ཞེས་པ་ལ། སྦོམ་པོ་ནི་རེགས་པའི་མཚན་ཉིད་
ཅན་གྱི་ཕྱིར་ཕུང་པོ་དང༌། ལྷག་པ་ཞེས་པ་ནི་རྩ་བའི་དོན་དང༌། སྔ་མ་ལས་ཕྲ་ཤིང་སྲོག་ཏུ་
གནས་པའི་ཕྱིར་འབྱུང་བ་ཡིན་ལ། དེས་ན་རིགས་ལྔ་དང་ཡུམ་བཞིའི་དབྱེ་བས། ཕུང་པོ་ལྔ་
དང་འབྱུང་བ་བཞིའི་རླུང་ངམ། ཡུམ་ལྔའི་ངེས་པས་འབྱུང་བ་ལྔར་ཡང་བྱ་སྟེ། ཀ་བ་གཅིག་
ལ་སྒོ་དགུ་པའི་གནས་ན། དེ་དག་བཞུགས་ཤིང་སྤྱོད་དོ། །ཞེས་པ་སྟེ། དེ་རྣམས་རྒྱུ་བའི་སྒོ་
ནི་བུ་ག་དགུ་སོགས་སོ། །དེ་ལྟར་ན་སྒོ་དགུ་པོ་དེ་ནི་ཁམས་སྙིགས་མ་དྲི་མ་རྣམས་འབབ་པའི་
ཕྱིར་དང༌། གཟུང་འཛིན་གྱི་སྣང་བ་དངོས་སུ་བསྐྱེད་ཅིང༌། ཉོན་མོངས་པའི་རྣམ་པར་རྟོག་
པ་འཕྲལ་དུ་བསྐྱེད་པའི་ཕྱིར་དང༌། སྒོ་འདི་རྣམས་{མ་[ལ་]བཀག་པ་ལས་ནད་དང་སྡུག་
བསྔལ་དང་འཆི་བ་རྣམས་སུ་འགྱུར་བའི་ཕྱིར། ཐ་མ་ཞེས་བྱ་ལ། ཤ་ཁྲག་རགས་པའི་ལུས་
འདིའི་དངོས་ཀྱི་བུ་ག་ཡང་ཡིན་ཞིང༌། ལུས་བདེ་སྡུག་འཕེལ་འགྲིབ་བྱེད་པའི་མཐུ་ཅན་ཡིན་
པའི་ཡང་ཕྱིར་ན། སྐུའི་སྒོ་ཞེས་བྱའོ། །ལྡན་པ་ཞེས་པ་ནི་གྱུར་པའི་དོན་ཡིན་ཏེ། ལུས་ཡིན་
པའི་དོན་ནོ། །འགོས་འགྱུར་ལས། ལུས་ཀྱི་སྒོ་སྟེ་ཐ་མ་ཡིན། །ཞེས་འབྱུང་བ་གོ་བདེའོ། སྦཽ མ་
པོའི་ལྷ་ནི། ཕུང་ཁམས་ཀྱི་རླུང་གཅིག་ཏུ་འདྲེས་པས་འབྱུང་བའི་རང་བཞིན་གྱི་ཕུང་པོའི་རླུང་
སྟེ། དགུའམ་བཅུ་པོ་ཐམས་ཅད་ཀྱི་ཆ་ཤས་སྒོ་དགུ་ཆར་དུ་ཡོངས་སུ་རྒྱུ་བས། ལུས་ཀྱི་ནང་
དུ་ཁམས་རྣམས་འཕེལ་འགྲིབ་ཏུ་སྤྲུལ་པ་དང༌། དྲི་མ་རྣམས་འཕེན་ཞིང་སྡོམ་པར་སྤྲུལ་པར་

བྱེད་དོ། །དེ་དག་གིས་ནི་འདི་སྐད་ཅེས་བསྟན་པར་འགྱུར་ཏེ། ཡན་ལག་གི་རླུང་དུ་གྲགས་པ་
རླུང་རྣམ་པ་ལྔ་པོ་ཁམས་སྙིགས་མ་རྣམས་དང་ལྷན་ཅིག་སྤྱོད་ཅིང༌། རྒྱུ་བའི་སྒོ་ནི། བུ་ག་དགུ་
དང་བུ་ག་དགུའི་རྩ་རྣམས་སོ་ཞེས་པ་ཡིན་པས། དེའི་དོན་བཤད་ན། ཕུང་ཁམས་དགུའམ་
བཅུའི་རླུང་འདྲེས་པ། སྙིང་གའི་ཕྱི་སྐོར་གྱི་རྩ་འདབ་བརྒྱད་བརྒྱུད་ནས། དབང་པོ་ལྔའི་སྒོ་
རྣམས་སུ་རྒྱུ་ཞིང་སྦྱོང་བ་ན། གནས་ཀྱི་དབང་གིས་མིང་ཐ་དད་པར་འཇོག་སྟེ། མིག་གཉིས་
སུ་རྒྱུ་བ་ཞེས་བྱ་བའི་རླུང་དང༌། རྣ་བ་གཉིས་སུ་རྣམ་པར་རྒྱུ་བ་དང༌། སྣ་བུག་གཉིས་སུ་ངེས་
པར་རྒྱུ་བ་དང༌། ལྕེ་དབང་དང་བཅས་པའི་ཁ་ལ་རབ་ཏུ་རྒྱུ་བ་དང༌། རྟགས་དང་བཤང་ལམ་
ལ་ཡང་དག་པར་རྒྱུ་བ་གནས་ཏེ། རླུང་དེ་རྣམས་རྣམ་སྣང་དང༌། མི་བསྐྱོད་པ་དང༌། རིན་ཆེན་
འབྱུང་ལྡན་དང༌། འོད་དཔག་མེད་དང༌། དོན་ཡོད་གྲུབ་པས་བྱིན་གྱིས་རླབས་པ་ཡིན་ལ། 
གཟུགས་སོགས་ཡུལ་སྡུག་པ་དང་མི་སྡུག་པ་དང་བར་མ་གསུམ་གྱི་སྣང་བ་འཆར་བ་དང༌། 
མིག་གི་རྣམ་ཤེས་ལ་སོགས་པ་རྣམ་ཤེས་རྣམ་པ་ལྔའི་བཞོན་པ་བྱེད་ཅིང༌། འདོད་ཆགས་ཞེ་
སྡང་གཏི་མུག་ལ་སོགས་པའི་ཉོན་མོངས་པའི་རྣམ་རྟོག་དང༌། མ་ཆགས་པ་དང༌། སྙིང་རྗེ་
དང༌། ཡང་དག་པའི་ཤེས་རབ་ལ་སོགས་པ་དགེ་བའི་རྣམ་རྟོག་དང༌། འདུ་ཤེས་ཙམ་དང༌། 
ཡིད་ལ་བྱེད་པ་སོགས་གཉིས་ཀའང་བར་མའི་རྣམ་པར་རྟོག་པ་མཐའ་དག་བསྐྱེད་པར་བྱེད་
ཅིང༌། ནང་གི་དོན་སྣོད་རྣམས་ལ་གནས་ཏེ། ཕྱི་རོལ་ཏུ་རན་པར་རྒྱུས་པའམ་འཕེལ་འགྲིབ་
ཅན་དུ་རྒྱུས་པ་ལ་བརྟེན་ནས་ནད་ལ་སོགས་པ་འཕེལ་འགྲིབ་སྣ་ཚོགས་པ་བྱེད་དོ། །
གཉིས་པ་ནི། གཞན་པའི་སྒོ་ནི་རྣམ་པ་བཞི། །གསུང་དང་ལྡན་པ་འབྲིང་དུ་བརྗོད། །མེ་
ཉིད་དང་ནི་རླུང་དང་ནི། །དབང་ཆེན་དང་ནི་དེ་བཞིན་ཆུ། །འཁོར་ལོ་སེམས་ཀྱི་ཀུན་སྤྱོད་
ལས། །སྟེང་ལོགས་ཐད་ཀ་འོག་ཏུ་གནས། །དེ་ལ་གསུང་གི་སྒོ་བཞི་ཡང་གནས་སྐབས་ཀྱི་
དབང་ལས་འཇོག་ཚུལ་རྣམ་པ་གཉིས་ཏེ། རྩ་འཁོར་ལོ་བཞིའི་ལྟེ་བའི་སྒོ་བཞི་ལ་འཆད་པ་

དང༌། སྙིང་གའི་ཕྱི་སྐོར་ཕྱོགས་ཀྱི་རྩ་བཞི་ལ་འཆད་པའོ། །འགའ་ཞིག་སྙིང་གའི་ནང་སྐོར་
གྱི་འདབ་མ་བཞི་ལ་ངོས་འཛིན་པ་ནི་དོན་ལ་འགལ་བ་ཡང་མི་སྣང་མོད། ཅུང་ཟད་མི་ལེགས་
པར་སྣང་ངོ༌། །གང་ལྟར་ཡང་འབྱུང་བཞིའི་རླུང་རབ་ཏུ་འབབ་པའི་རྩའི་སྒོ་ལ་བྱེད་པར་མཐུན་
ཏེ། སྤྱིར་ནི་རྩ་འཁོར་ལོ་བཞི་དང༌། རྩའི་འཁོར་ལོ་ཆེན་པོ་གཞན་ལ་ཡང་སྟེ་འབྱུང་བཞིའི་
དཀྱིལ་འཁོར་འབབ་པའི་རྩ་ནི་ཐམས་ཅད་ལ་ཡོད་ཀྱང༌། སྙིང་གའི་བཞི་པོ་གཙོ་བོ་ཡིན་ལ་
འཁོར་ལོ་བཞི་ལ་འཇོག་པ་དང་འདི་གཉིས་གནད་གཅིག་གོ །དེ་ཡང་སྙིང་གའི་མདུན་གྱི་རྩ་
ཆུའི་རླུང་འབབ་པ་ནི། སྤྱི་བོ་དང་གནད་གཅིག་ཅིང༌། རྒྱབ་ཀྱི་མེ་རླུང་འབབ་པ་ནི་མགྲིན་པ་
དང༌། གཡོན་གྱི་རླུང་གི་རླུང་འབབ་པ་ནི་སྙིང་ག་དང༌། གཡས་ཀྱི་ས་རླུང་འབབ་པ་ནི་ལྟེ་བ་
དང་གནད་གཅིག་པ། རྩ་རྣམས་ཕན་ཚུན་འབྲེལ་བའི་རྒྱུ་མཚན་ལས་ཏེ། དེ་ཡང་དཔེར་ན་
ལྟེ་བའི་དབུས་ལས་གྱེས་པའི་རྩ་ཕྲན་སྙིང་གའི་གཡས་ཀྱི་འདབ་མར་ཟུག་ནས། ལྟེ་བའི་ས་
ཁམས་ཀྱི་ནུས་པ་རྣམས་དེའི་རླུང་ལ་སྨིན་པར་བྱེད་ཅིང༌། སྙིང་གའི་གཡས་ཀྱི་རྩ་འདབ་ལས་
གྱེས་པའི་རྩ་ཕྲན་ཡང་ལྟེ་བའི་འཁོར་ལོའི་དབུས་སུ་ཟུག་ནས་འདིའི་རླུང་ཡང་ལྟེ་བའི་ས་
ཁམས་དང་འདྲེས་ནས། བྱ་བ་བྱེད་པ་ལྟར་གཞན་རྣམས་ལ་ཡང་སྦྱར་བར་བྱའོ། །འཁོར་ལོ་
བཞིའི་ལྟེ་བ་སྙིང་གའི་འདབ་བཞི་ལ་འབྲེལ་བ་ནི་གཙོ་བོ་ཡིན་ལ། རྩ་འཁོར་སོ་སོའི་འདབ་
མ་བཞི་གཞན་རྣམས་ཀྱང་ཕན་ཚུན་དུ་འབྲེལ་བ་ཡིན་ནོ། །དེ་དག་ལས་སྐབས་འདིར་སྙིང་
གའི་ཕྱོགས་བཞིའི་རྩ་ནས་འབྱུང་བ་བཞིའི་རླུང་རྒྱུ་བ་འདི་ཉིད་གསུང་གི་སྒོ་བཞིའི་གཙོ་བོར་
འཇོག་ཅིང༌། དེའི་རྒྱུ་མཚན་ཡང་རྩ་གནས་རང་གི་ངོས་ནས་འཁོར་ལོ་བཞིའི་ལྟེ་བ་གཙོ་ཆེ་
ཡང༌། སྐུ་གསུང་ཐུགས་ཀྱི་སྒོ་ངོས་འཛིན་པའི་སྐབས། དེ་དག་ཐུགས་ཀྱི་སྒོའི་རྣམ་གྲངས་སུ་
འཇོག་དགོས་པའི་སྐབས་མང་དུ་ཡོད་པས། གསུང་གི་སྒོ་ཁོ་ན་ཉིད་མ་ཡིན་ལ། གསུང་གི་སྒོ་
དག་པའམ་རྐང་ཐུབ་པ་ནི་འདི་རྣམས་ཡིན་པའི་ཕྱིར་རོ། །དེ་རྣམས་ལས་འབྱུང་བའི་མེ་རླུང་

གི་དཀྱིལ་འཁོར་ཉིད་དང༌། རླུང་ཁམས་ཀྱི་རླུང་གི་དཀྱིལ་འཁོར་ཉིད་དང༌། དབང་ཆེན་ནི་
ས་སྟེ་ས་རླུང་གི་དཀྱིལ་འཁོར་ཉིད་དང༌། དེ་བཞིན་དུ་ཆུ་རླུང་གི་དཀྱིལ་འཁོར་རྣམས་ནི། རྩ་
འཁོར་ལོའི་རྩེ་མོ་ནས་རྩེར་མོར་འཕོ་ཞིང་ཀུན་ཏུ་སྤྱོད་པ་ནི་ལུས་ཀྱི་ནང་གི་རྒྱུ་བའི་ཚུལ་དང༌། 
སྟེང་ལོགས་ཐད་ཀ་འོག་ཏུ་གནས་ཞེས་པ་ནི་དེ་ཉིད་སྣ་སྒོ་ནས་རྒྱུ་བའི་ཚུལ་ལོ། །འདིར་ཀུན་
སྤྱོད་ཅེས་པ་ནི་འཕོ་བའི་དོན་དུ་སྒྱུར་བ་ལྟར་ཡིན་ཞིང༌། ཐུགས་ཀྱི་ཞེས་པ་ནི་ཐུགས་རྡོ་རྗེའི་
འཁོར་ལོ་སྟེ། སྙིང་ག་ཆོས་འཁོར་གྱི་དོན་ཡིན་པས། འཁོར་ལོ་ཐུགས་ཀྱི་ཀུན་སྤྱོད་ཅེས་པ། 
ཐུགས་ཀྱི་འཁོར་ལོའི་འཕོ་བ་ལས་ཞེས་བཅོས་ན་བདེའོ། །འདིར་མེ་རླུང་ས་བཅུའི་གོ་རིམ་དུ་
མཛད་པ་ནི། སྣ་སྒོ་ནས་ཕྱིར་རྒྱུ་བའི་འཕོ་བའི་གོ་རིམ་དུ་མཛད་པ་ཡིན་ནོ། །སྒོ་བཞི་པོ་འདི་
ནས་ཁམས་སྙིགས་མ་དང༌། མཆོག་ཏུ་དྭངས་མ་གཉིས་ཆར་མི་འབབ་པས། མཆོག་དང་ཐ་
མའི་སྒོར་མི་འགྱུར་ཞིང༌། ངག་སྨྲ་བ་ཐམས་ཅད་ཀྱི་གཞི་རླུང་འབར་བའི་སྒོའི་གཙོ་བོ་ཡིན་
པའི་ཕྱིར་ན་སྒོ་འབྲིང་དང་ངག་གི་སྒོར་བཞག་པ་ཡིན་ནོ། །
སྐབས་འདིར་རླུང་གི་མངོན་རྟོགས་ཅུང་ཟད་ཙམ་བཤད་ན། རང་བཞིན་འབྱུང་བ་ལྔའི་
རླུང་དང་རྣམས་འགྱུར་རླུང་བཅུའོ། །དེ་དག་ཀྱང་ངོ་བོ་དང༌། དབྱེ་བ་དང༌། གནས་དང༌། 
རིགས་དང༌། བྱེད་ལས་དང༌། རྒྱུ་བའི་ཚུལ་ལོ། །དང་པོ་ནི། ཡང་ཞིང་གཡོ་བ་རླུང་གི་ཁམས་
ཏེ། དེ་ལ་ཕྱི་ནང་གཉིས་ལས་ནང་གི་འབྱུང་བའོ་དབྱེ་ན་རང་བཞིན་གྱི་རླུང་རྣམ་པ་ལྔ་ནི། ས་
ཆུ་མེ་རླུང་ནམ་མཁའི་ཁམས་ཀྱི་རླུང་ངོ༌། །རྣམ་འགྱུར་གྱི་རླུང་ནི། སྲོག་དང་ཐུར་སེལ་གྱེན་རྒྱུ་
དང༌། ཁྱབ་དང་མཉམ་གནས་ཞེས་བྱ་དང༌། །ཀླུ་དང་རུས་སྦལ་རྩངས་པ་དང༌། །ལྷ་སྦྱིན་དང་
ནི་གཞུ་ལས་རྒྱལ། །ཞེས་པ་ལྟར་རོ། །གསུམ་པ་གནས་ནི་སྤྱིར་རླུང་འདི་རྣམས་འདྲེས་པའི་
ཚུལ་གྱིས་ལུས་ཐམས་ཅད་ལ་ཁྱབ་བོ། །སོ་སོའི་ཕོ་བྲང་ངམ་བྱ་བ་བྱེད་པའི་གནས་གཙོ་བོ་
ནི། རང་བཞིན་གྱི་རླུང་རྣམས་ལས། ས་ནི་ལྟེ་བ། ཆུ་ནི་སྙིང་ག མེ་ནི་མགྲིན་པ། རླུང་ནི་སྤྱི་

བོ། ནམ་མཁའ་ནི་དེ་དག་ཀུན་ལ་ཁྱབ་པ་དང་གསང་བར་གནས་སོ། །འདི་དག་འཁོར་ལོའི་
ལྟེ་བ་ནས་གནས་ལ། རྒྱུ་ཞིང་བྱ་བ་བྱེད་པའི་སྒོ་ནི་གསུང་གི་སྒོ་བཞིའོ། །སྲོག་འཛིན་སྙིང་ག་
དང༌། ཐུར་སེལ་འདོམས་དང༌། གྱེན་རྒྱུ་མགྲིན་པ་དང༌། མེ་མཉམ་ལྟེ་བ་དང༌། ཁྱབ་བྱེད་སྤྱི་
བོ་ནས་བརྩམས་ཏེ་ཚིགས་ཐམས་ཅད་ལ་ཁྱབ་པར་ཡང་གནས་སོ། །ཀླུ་ལ་སོགས་པ་ལྔ་པོ་
ནི། དོན་སྣོད་ལྔ་ལ་གནས་པར་འགའ་ཞིག་བཞེད་ལ། སྤྱོད་བསྡུས་སྒྲོན་མེར་རྒྱུ་བ་ལ་སོགས་
པ་དབང་པོ་ལྔའི་རླུང་དང་གཅིག་པར་གསུངས་པས་དེ་རྣམས་ལ་གནས་སོ། །
བཞི་པ་རིགས་ནི། འབྱུང་བ་ལྔའི་རླུང་ལ། ཐབས་ཀྱི་ཕྱོགས་ཕུང་པོ་ལྔའི་དབང་དུ་བྱས་
ནས། ས་རྣམ་སྣང༌། ཆུ་མི་བསྐྱོད་པ། མེ་འོད་དཔག་མེད། རླུང་དོན་ཡོད་གྲུབ་པ་ནམ་མཁའ་
རིན་ཆེན་འབྱུང་ལྡན་ནོ། །འདི་ནི་དགྱེས་རྡོར་སོགས་ལས། ནམ་མཁར་སེར་སྣ་རྡོ་རྗེར་
འགྱུར། །ཞེས་གསུངས་པའི་དག་པ་སྟེ། སྡོམ་འབྱུང་དང་རྡོ་རྗེ་འཕྲེང་བའི་དངོས་བསྟན་ལྟར་
ན་ས་རིན་འབྱུང་དང༌། ནམ་མཁའ་རྣམ་སྣང་ངོ༌། །ཤེས་རབ་ཀྱི་ཕྱོགས་ཁམས་ལྔའི་དབང་
ལྟར་ན། ས་སྤྱན་མ། ཆུ་མཱ་མ་ཀཱི།མེ་གོས་དཀར་མོ། རླུང་སྒྲོལ་མ། ནམ་མཁའ་རྡོ་རྗེ་དབྱིངས་
ཀྱི་དབང་ཕྱུག་མའི་རིགས་སོ། །དེ་བཞིན་དུ་སྲོག་འཛིན་མི་བསྐྱོད་པ། ཐུར་སེལ་རིན་འབྱུང༌། 
གྱེན་རྒྱུ་འོད་དཔག་མེད། མེ་མཉམ་དོན་གྲུབ། ཁྱབ་བྱེད་རྣམ་སྣང་ཀླུ་སྟེ་རྒྱུ་བ་གཏི་མུག་རྡོ་
རྗེ། རུས་སྦལ་ཏེ་རྣམ་པར་རྒྱུ་བ་ཞེ་སྡང་རྡོ་རྗེ། རྩངས་པ་སྟེ་ཡང་དག་པར་རྒྱུ་བ་ཕྲག་དོག་རྡོ་
རྗེ། ལྷ་སྦྱིན་ཏེ་རབ་ཏུ་རྒྱུ་བ་འདོད་ཆགས་རྡོ་རྗེ་ནོར་ལྷས་རྒྱལ་ཏེ་ངེས་པ་རྒྱུ་བ་སེར་སྣ་རྡོ་རྗེའི་
རིགས་ཡིན་ལ། འདི་ལ་ཞིབ་མོར་ན་གཟུང་བ་ཡུལ་སྣང་འཆར་བྱེད་ཀྱི་རླུང་རྣམས་ལྷ་མོའི་
དག་པ་དང༌། འཛིན་པ་དབང་ཤེས་སྐྱེད་བྱེད་རྣམས་ཡབ་ཀྱི་དག་པར་སྦྱར་ནས། ཀླུ་སོགས་
ལྔ་སྔ་མ་དང༌། རྒྱུ་བ་སོགས་ལྔ་ཕྱི་མའི་དོན་གྱི་ཆ་ལ་བཏགས་པར་མངོན་ནོ། །དེ་དག་ལ་
བརྟེན་ནས་སྒོ་དགུར་རྒྱུ་བ་ནི། སྒོ་མཚམས་མའི་རིགས་སུ་ཡང་དོན་གྱིས་ཐོབ་བོ། །ལྔ་པ་

བྱེད་ལས་ནི། ལུས་ཀྱི་ཚོགས་པ་ན་གནས་པའི་འབྱུང་བ་ལྔའི་བྱེད་ལས། ཅི་དང་ཅི་ཡོད་པ་
དེ་དང་དེ་རང་བཞིན་གྱི་རླུང་ལྔ་པོ་རྣམས་ཀྱི་བྱེད་ལས་ཡིན་ཞིང༌། སྡོམ་འབྱུང་ལས། མེ་ཡིས་
འཆི་བ་དག་ཏུ་འགྱུར། །རླུང་གིས་ནོར་རྣམས་ཟད་པར་བྱེད། །དབང་ཆེན་གྱིས་ནི་རྒྱལ་སྲིད་
འགྱུར། །ཆུ་ཡིས་དོན་རྣམས་ཡང་དག་འབྱུང་ཞེས་པ་དང༌། ཅུང་ཟད་རྣལ་འབྱོར་ལ་གོམས་
པ་རྣམས་ཀྱིས། མེས་དབང་དུ་བྱེད་པ། རླུང་གི་བསད་པ་དང་སྡང་བ། དབང་ཆེན་གྱིས་རྒྱས་
པ་དང་གནོན་པ། ཆུས་ཞི་བ་དང་བསྲུང་བ། ནམ་མཁས་བསད་པ་དང་གསོ་བ་གཉིས་ཀར་
བྱེད་དོ། །དེ་བཞིན་དུ་ས་ལ་མི་ཐོགས་པ་དང༌། ཆུ་ལ་མི་བྱིང་པ་དང༌། མེས་མི་ཚིག་པ་དང༌། 
གཞན་གྱིས་རང་ཉིད་སྐྱོད་པར་མི་ནུས་ཤིང༌། བདག་ཉིད་ཀྱིས་གཞན་སྣོད་བཅུད་{སྐྱོད་
[སྤྱོད་]པར་བྱེད་པ་དང༌། གཡང་ས་ལ་སོགས་པའི་འཇིགས་པ་མེད་པར་བྱེད་དོ། །དེ་བཞིན་
དུ་སྟོབས་དང་ལྡན་པ་དང༌། ནད་མེད་པ་དང་གཟི་བརྗིད་རྒྱས་པ་དང༌། ཡུད་ཙམ་གྱིས་ཕྱིན་
པ་དང༌། མ་ཐོགས་ཤིང་མི་སྣང་བ་ལ་སོགས་པར་ཡང་བྱེད་དེ། དེ་དག་ལ་སོགས་པ་ལས་སུ་
རུང་ན་ཡོན་ཏན་མཐའ་ཡས་པ་བྱེད་དོ། །རྣམ་འགྱུར་གྱི་རླུང་རྣམས་ལས། སྲོག་འཛིན་གྱིས་
ཚེ་གནས་པ་དང༌། སྣ་སྒོ་ལ་སོགས་པ་སྟེང་གི་སྒོར་རྒྱུ་བའི་ལས་བྱེད། ཐུར་སེལ་གྱིས་ཀྱང༌། 
སྔ་མའི་གྲོགས་དང་བཤང་ལྕི་ཁུ་བ་འཕེན་སྡོམ་གྱི་ལས་བྱེད། མེ་མཉམ་གྱིས་ཟས་འཇུ་ཞིང་
དྭངས་སྙིགས་འབྱེད་ལ། དྭངས་མ་ལུས་ལ་ཁྱབ་པར་བྱེད་དོ། །གྱེན་རྒྱུས་བཟའ་བ་དང་སྐྱུག་
པ་དང་སྨྲ་བ་ལ་སོགས་པའི་ལས་བྱེད། ཁྱབ་བྱེད་ཀྱི་རླུང་གཞན་རྣམས་ལུས་ལ་ཁྱབ་པ་དང༌། 
ཁམས་འཕེལ་འགྲིབ་ཀྱི་དབང་ལས་ནད་ཀྱང་བསྐྱེད་པར་བྱེད་དོ། །ཀླུས་སྒྲེགས་པ་དང༌། 
རུས་སྦལ་གྱིས་ཡན་ལག་བརྐྱང་སྐུམ་དང༌། རྩངས་པས་སེམས་ཁྲོ་ཞིང་འཁྲུལ་བ་དང༌། ལྷ་
སྦྱིན་གྱིས་གླལ་བ་དང༌། ནོར་ལས་རྒྱལ་གྱིས་རླུང་དང་ལུས་མི་འབྲལ་བར་བྱེད་ཅིང༌། ནང་
གི་དོན་སྣོད་རྣམས་ལ་གནས་ཏེ་དེ་དག་གིས་ནད་འཕེལ་འགྲིབ་བྱེད་དོ། །ལྔ་པོ་དེས་ནི་མིག་

ལ་སོགས་པའི་དབང་པོ་ལ་གནས་ནས་དབང་ཤེས་རྣམ་རྟོག་དང་བཅས་པ་སྐྱེད་པར་བྱེད་ལ། 
དེ་དག་ལེགས་པར་བཅིངས་ན་གཉིས་སྣང་འགག་ཅིང༌། ཡང་དག་པའི་ཡེ་ཤེས་སྐྱེ་བར་བྱེད་
པ་སོགས། མདོར་ན་ཕྱི་སྣང་བ་སྣོད་བཅུད་ཐམས་ཅད། ནང་རང་ལུས་རྩ་རླུང་ཐིག་ལེའི་བྱེད་
པ་ལས་སྣང་བ་ཡིན་ཞིང༌། ལུས་ཀྱི་སྐྱེ་འཇིག་གནས་སྲུངས་ལ་སོགས་པའི་བྱ་བ་ཐམས་ཅད་
རླུང་གིས་བྱེད་པའི་ཕྱིར། རིམ་ལྔ་ལས། ལུས་ཅན་རྣམས་ཀྱི་སྲོག་གྱུར་པ། །རླུང་ཞེས་བྱ་བས་
ལས་ཀུན་བྱེད། །ཅེས་གསུངས་པ་ཡིན་ནོ། །
དྲུག་པ་རྒྱུ་བའི་ཚུལ་ནི། དཔལ་སྡོམ་པ་འབྱུང་བ་ལས། གཡས་ནས་འཐོན་པའི་འོད་
ཟེར་ནི། །མེ་ཡི་དཀྱིལ་འཁོར་ལ་རྒྱུ་བ། །ཛ་བའི་མེ་ཏོག་དང་མཚུངས་ཏེ། །དེ་ཡི་ལྷ་ནི་འོད་
དཔག་མེད། །གཡོན་ནས་རྣམ་རྒྱུའི་འོད་ཟེར་ནི། །རླུང་གི་དཀྱིལ་འཁོར་ལ་རྟག་ཏུ། ཁ་དོག་
སྔོ་སངས་དང་མཚུངས་པ། །དེ་ཡི་ལྷ་ནི་དོན་ཡོད་དོ། །གཉིས་ནས་རྣམ་རྒྱུའི་འོད་ཟེར་ནི། །
གསེར་གྱི་འོད་དང་མཚུངས་པ་སྟེ། །དབང་ཆེན་དཀྱིལ་འཁོར་ལ་རྒྱུ་རླུང༌། །ཐམས་ཅད་ཚེ་
ན་རིན་ཆེན་འབྱུང༌། །འོག་ནས་དལ་བུ་རབ་རྒྱུ་བ། །དཀར་པོ་ཀུནྡ་ཟླ་བ་མཚུངས། །ཆུ་ཡི་
དཀྱིལ་འཁོར་ལ་རྒྱུ་བ། །འོད་ཆེན་རྡོ་རྗེ་མགོན་པོ་འོ། །{ལུས་[ལས་]ཀུན་ལ་ནི་རྗེས་འགྲོའི་
རླུང༌། །སེམས་ཀུན་རབ་ཏུ་འཇུག་བྱེད་པ། །རྣམ་པར་སྣང་མཛད་རང་བཞིན་དུ། །རླུང་ཆེན་
དེ་ནི་རབ་ཏུ་གྲགས། །ཞེས་པ་དང༌། དགོངས་པ་ལུང་སྟོན་ལས། གོས་དཀར་ལ་སོགས་ཟླས་
བཤད་པ། །བརྒྱ་ཕྲག་གཉིས་དང་ཉི་ཤུ་ལྔ། །བཞི་པོ་ལེགས་པར་བསྒྲེས་ནས་ནི། །སྦྱོར་བཞི་
བསྡུས་པས་བརྒྱ་ཕྲག་དགུ །དགུ་བརྒྱ་དག་ཏུ་གང་བསྟན་པ། །ཉི་ཤུ་རྩ་བཞིའི་རིམ་གྱིས་
ནི། །དེ་ནི་སོ་སོར་འབྱུང་བ་ལས། །ཉི་ཁྲི་ཆིག་སྟོང་དྲུག་བརྒྱའོ། །ཞེས་སོ། །དེ་ཡང་དབུགས་
འབྱུང་འཇུག་གནས་གསུམ་གཅིག་ཏུ་སྡོམ་པ་ནི་དབུགས་གཅིག་གོ །ཉི་མ་གཅིག་གི་སྔ་དྲོའི་
ཐུན་གྱི་དང་པོ་ལ། ཐབས་མེ་རླུང་གི་དཀྱིལ་འཁོར་ཞེས་བྱ་བ། དབུགས་དགུ་བརྒྱ་པ་གཅིག་

རྒྱུ་སྟེ། དེ་ལ་ཉིས་བརྒྱ་ཉི་ཤུ་རྩ་ལྔ་པ་ཚར་བ་བཞི་ཡོད་པ་ལས། དང་པོ་ནི་འབྱུང་བ་ཆེ་ཆུང་
ཐམས་ཅད་མེ་ཁམས་ཡིན་པས། མེ་རླུང་གི་མེའི་དཀྱིལ་འཁོར་ཞེས་བྱ། ཕྱི་མ་གསུམ་པོ་
འབྱུང་ཆེན་མེ་ཡིན་ཀྱང༌། འབྱུང་ཆུང་ཁམས་གཞན་ཡིན་ཏེ། གཉིས་པ་ནི་མེ་རླུང་གི་རླུང་དང༌། 
གསུམ་པ་ནི་མེ་རླུང་གི་ཆུ་དང༌། བཞི་པ་ནི་མེ་རླུང་གི་སའོ། །དེ་ཡང་རླུང་གི་ཚོགས་པ་གཅིག་
ཉིད་ལའང༌། ཕོ་མོའམ་ཐབས་ཤེས་ཀྱི་ཆ་ཐམས་ཅད་དུ་འདྲེས་མར་ཡོད་ཅིང༌། ཐབས་ཤེས་
གཉིས་ཆར་ཡང༌། འབྱུང་བ་ལྔའམ་བཞིའི་བདག་ཉིད་དུ་ཡོད་པས། དབུགས་དགུ་བརྒྱ་པ་
གཅིག་པོ་དེ་རྣམས་ཐམས་ཅད། ཁམས་ལྔ་གཅིག་ཏུ་འདྲེས་པའི་བདག་ཉིད་ཡིན་ཀྱང༌། མེ་
ཁམས་པ་ཕོ་རླུང་གིས་དབང་བསྒྱུར་བའི་ཕྱིར། ལྷ་ཡབ་འོད་དཔག་མེད་ཀྱི་རྒྱུ་བ་དང༌། མེ་
རླུང་གི་དཀྱིལ་འཁོར་ཞེས་བྱ་ལ། དེའི་ནང་ཚན་བཞིའི་དང་པོ་ཉིས་བརྒྱ་ཉི་ཤུ་རྩ་ལྔ་ལ་ཁམས་
ལྔ་ཆར་གྱི་མེ་རླུང་མཉམ་པར་འདྲེས་ཀྱང༌། མེ་རླུང་གི་ཕྱོགས་ནས་མེ་ཁམས་ཀྱི་དབང་བསྒྱུར་
བས། གོས་དཀར་མོའི་དཀྱིལ་འཁོར་དང༌། མེ་རླུང་གི་མེ་ཞེས་བཏགས་པ་ཡིན་ནོ། །
དེ་བཞིན་དུ་སྡེ་ཚན་གཉིས་པ་ལ་ཕོ་རླུང་མེ་ཁམས་ཀྱི་དབང་བསྒྱུར་ཡང༌། མོ་རླུང་རླུང་
ཁམས་ཀྱི་དབང་བསྒྱུར་བས། སྒྲོལ་མའི་རླུང་དང༌། མེ་རླུང་གི་རླུང་ཞེས་བྱའོ། །སྡེ་ཚན་གསུམ་
པ་ཡང༌། ཕོ་རླུང་མ་དང༌། མོ་རླུང་མེས་དབང་བསྒྱུར་བས། སངས་རྒྱས་སྤྱན་མ་དང༌། མེ་རླུང་
གིས་ཞེས་བྱ་སྡེ་ཚན་བཞི་པ་ཡང་ཕོ་རླུང་མེ་དང༌། མོ་རླུང་ཆུས་དབང་བསྒྱུར་བའི་ཕྱིར། མཱ་མ་
ཀཱི་དང༌། མེ་རླུང་གི་ཆུའོ་དེས་མཚོན་ཏེ། མེ་རླུང་དགུ་བརྒྱ་པ་ཕྲག་གཅིག་པོ་འདིའི་རྗེས་སུ་
དབུགས་དགུ་བརྒྱ་པ་ཕྲག་གཅིག་རྒྱུ་བ་ནི། ཐབས་ཀྱི་རླུང་རྣམས་རླུང་ཁམས་གཙོ་བོ་ཡིན་
པས། རླུང་ཁམས་ཀྱི་དཀྱིལ་འཁོར་དང༌། དོན་ཡོད་གྲུབ་པའི་རྒྱུ་བ་ཞེས་བྱའོ། །དེའི་ནང་
ཚན་བཞི་པོ་ཡང་སྔ་མ་བཞིན་དུ་སྦྱར་ནས་རླུང་ཁམས་གཞིར་བཞག་པའི་མེ་དང་རླུང་དང་ས་
དང་ཆུའོ། །ལྷ་ཡང་གོས་དཀར་མོ་སོགས་རིམ་བཞིན་སྦྱར་ཏེ། སྔ་མ་ལ་འོད་དཔག་མེད་ཀྱི་

གོས་དཀར་མོ་ཞེས་སོགས་དང༌། འདི་ལ་དོན་གྲུབ་ཀྱི་གོས་དཀར་མོ་སོགས་ཀྱི་ཐ་སྙད་སྦྱར་
རོ། །དེའི་རྗེས་སུ་སྣ་བུག་གཉིས་ཀ་ནས། ཐབ་ཀྱི་རླུང་ས་ཁམས་དགུ་བརྒྱ་པ་གཅིག་རྒྱུ་བ་
ནི། རིན་ཆེན་འབྱུང་ལྡན་གྱི་རྒྱུ་བ་དང་སའི་དཀྱིལ་འཁོར་ཞེས་བྱ་ཞིང༌། དེའི་ནང་ཚན་ཤེས་
རབ་ཀྱི་རླུང་སྡེ་ཚན་བཞིས་ཕྱེ་ནས། ས་ཁམས་ཀྱི་མེ་དང་རིན་འབྱུང་གི་གོས་དཀར་མོ་ཞེས་
རིམ་བཞིན་སྦྱར་རོ། །དེའི་རྗེས་སུ་གཡས་གཡོན་གཉིས་ཀ་ནས། དལ་བར་རྒྱུ་བ་དབུགས་
དགུ་བརྒྱ་པ་ཕྲག་གཅིག་ནི། ཐབས་ཀྱི་རླུང་ཆུ་ཁམས་ཡིན་པས་མི་བསྐྱོད་པའི་རྒྱུ་བ་དང་ཆུའི་
དཀྱིལ་འཁོར་ཞེས་བྱ་ལ། དེའི་ནང་ཚན་ཤེས་རབ་ཀྱི་རླུང་ལ་སྡེ་ཚན་བཞི་ལས། ཆུ་རླུང་གི་
མེ་སོགས་དང༌། མི་བསྐྱོད་པའི་གོས་དཀར་མོ་སོགས་སྔར་བཞིན་སྦྱར་རོ། །དེ་ལྟར་ཉིན་མོའི་
ཐུན་དང་པོ་ལ དགུ་བརྒྱ་པ་ཕྲག་བཞི་རྒྱུ་བ་བཞིན་དུ། གུང་ཐུན་དང༌། དགོང་ཐུན་དང༌། སྲོད་
ཐུན་དང༌། ཕྱེད་ཐུན་དང༌། ཐོ་རངས་ཀྱི་ཐུན་ལའང་དེ་ལྟར་རྒྱུ་བས་ཉི་ཁྲི་ཆིག་སྟོང་དྲུག་བརྒྱ་
རྒྱུ་བ་ཡིན་ལ། འདི་སྐབས་མི་བསྐྱོད་པ་ལ་དལ་བར་རྒྱུ་བ་ཞེས་འབྱུང་ཞིང༌། བཤད་རྒྱུད་རྡོ་རྗེ་
འཕྲེང་བར་ཡང༌། དལ་གྱི་རྒྱུ་བ་མེད་པའི་ཁམས། །ཞེས་འབྱུང་བ་རྒྱུ་བ་མེད་པའི་དོན་ནི་ཤིན་
ཏུ་རྒྱུ་བ་ཞན་པ་ཡིན་ལ། དེ་ལྟར་བཤད་པའི་ཟླ་སྟོབས་ཀྱི་སའི་དཀྱིལ་འཁོར་ལ་དྲག་པོར་རྒྱུ་
བར་གོ་བའི་དབང་དུ་བྱས་ཏེ། དེ་ལྟར་འཆད་མོད། དཀྱིལ་འཁོར་སྔ་ཕྱི་ལ་སྤྱི་ལྡོག་ནས་ཤུག་
ཆེ་ཆུང་ཡོད་པར་འཆད་ན་མི་རུང་ངོ༌། །དེས་ན་སྔ་མ་ནི་གཉིས་ཀ་ནས་ཡོན་པོའི་ཚུལ་གྱིས་རྒྱུ་
བ་ཡིན་ལ། ཕྱི་མ་ནི་ཤིན་ཏུ་མཉམ་པར་རྒྱུ་བ་ཡིན་པས། གཡས་གཡོན་གཉིས་ཀར་སྡོམས་
ན། སྔ་མ་རྣམས་དང་སྦོམ་ཕྲ་འདྲ་ཡང༌། རེ་རེ་ནས་རྒྱུ་བ་ལ་དང་པོ་གཉིས་ཀྱི་ཕྱེད་ཕྱེད་ལས་
མེད་པས། རེ་རེ་ལས་རྒྱུ་བ་ཞན་པར་བཞག་པ་ཡིན་ཞིང༌། དལ་བ་ནི་ཤིན་ཏུ་འཇམ་པའི་དོན་
ནོ། །སའི་དཀྱིལ་འཁོར་ནི་འདི་ལ་ལྟོས་ནས་ཤུགས་དྲག་པ་དང༌། རྩུབ་པ་ཡིན་ཚུལ་ནི་ཡོང་
བའི་ཕྱོགས་གཅིག་རྒྱུ་བ་ཤིན་ཏུ་ཞན་ཡང༌། ཅིག་ཤོས་ཆུའི་དཀྱིལ་འཁོར་གི་གཡས་གཡོན་

གང་རུང་གཅིག་ལས་ཤུགས་ཆེ་བས་ཆུ་དཀྱིལ་ལ་ལྟོས་ནས་རྒྱུ་བ་དྲག་པོར་འཇོག་གོ །ཁམས་
ལྔ་རྣམ་པར་སྣང་མཛད་ཀྱི་རྒྱུ་བ་མཁའི་ཁམས་ཀྱི་རླུང་ནི། བཤད་རྒྱུད་རྡོ་རྗེ་འཕྲེང་བ་ལས། །
འདི་ནི་རྣམ་སྣང་ངོ་བོ་སྟེ། །འཆི་བའི་ལུས་ལས་འབྱུང་བར་འགྱུར། །ཞེས་རིམ་པས་འཆི་བ་
རྣམས་ཀྱི་སྔོན་རོལ་ཏུ། འཕོ་བ་གཅིག་རྒྱུ་བ་ཡིན་ལ། གཞན་དཀྱིལ་འཁོར་ཏུ་བྱས་ཏེ་རྒྱུ་བ་
མེད་ཅིང༌། སྔར་གྱི་འཕོ་བ་གཞན་རྣམས་དང་ལྷན་ཅིག་ཏུ་རྒྱུ་བ་ཡིན་ནོ་ཞེས། བདེ་དགྱེས་
གསང་གསུམ་གཙོ་བོར་མཛད་པའི་རྒྱ་བོད་ཐམས་ཅད་མགྲིན་གཅིག་ཏུ་གསུངས་སོ། །
བཞི་པ་རྡོ་རྗེ་འཕྲེང་བ་དང༌། དཔལ་ཁ་སྦྱོར་དང༌། སྡོམ་འབྱུང་དང༌། གསང་འདུས་རིམ་
ལྔ་དང༌། འཇམ་དཔལ་ཞལ་ལུང་དང༌། སློབ་དཔོན་སྤྱོད་པ་པའི་གཞུང་རྣམས་ཀྱི་ཚིག་ཟིན་གྱི་
དོན་རྣམས་ཀྱང་དེ་ལྟར་སྣང་ངོ༌། །དབུགས་ཐམས་ཅད་ཀྱིས་གཉིས་ཆ་དབུ་མའི་ཐོབ་སྐལ་ཡེ་
ཤེས་ཀྱི་རྒྱུ་བ་དེའང་འདིར་ཁས་ལེན་ཏེ། སྡུད་འབྲལ་མེ་རླུང་དུ་འདོད་དོ། །དེ་ལྟ་བུའི་རླུང་སྣ་
སྒོར་རྒྱུ་བའི་དབང་དུ་བྱས་ནས། མེ་རླུང་སྟེང་དུ་རྒྱུ་བ་དང༌། རླུང་གི་རླུང་སོགས་ལ་རྒྱུ་བ་དང༌། 
ས་རླུང་ཐད་ཀར་རྒྱུ་བ་དང༌། ཆུ་རླུང་འོག་སྟེ་ཐུར་དུ་རྒྱུ་བ་ཡིན་ནོ། །དེ་རྣམས་སྣ་སྒོ་ནས་ཕྱིར་
རིང་ཐུང་ཇི་ཙམ་རྒྱུ་བའི་ཚད་ནི། དང་པོའི་སངས་རྒྱས་ལས་གསུངས་པ་དང་མཐུན་པར་བྱ་སྟེ། 
དཔལ་ཀུན་ཏུ་ཁ་སྦྱོར་འབྲོག་འགྱུར་ལས། འགྲོ་དང་འོང་བའི་ཁྱད་པར་ལས། །རྐང་མེད་རྐང་
གཅིག་རྐང་གཉིས་དང༌། །རྐང་བཞི་པ་ལ་སོགས་པ་ཡི། །རླུང་ལ་སོགས་པའི་རབ་དབྱེ་བས། །
རྟག་ཏུ་འགྲོ་བ་རླུང་རྣམ་བཞི། །ཞེས་གསུངས་པ་འདིས། ཁམས་ལྔའི་རླུང་གི་རིང་ཐུང་གི་
ཚད་དུས་ཀྱི་འཁོར་ལོར་གསུངས་པ་དེ་ཁོ་ན་བསྟན་ནོ་ཞེས། མཁོན་སྟོན་སློབ་དཔོན་བསོད་
ནམས་རྩེ་མོ་གསུང་བ་ནི། ཐུན་མོང་མ་ཡིན་པའི་ལེགས་བཤད་ཁྱད་པར་ཅན་ནོ། །དེས་ན་
ས་རླུང་སྣ་སྒོ་ནས་སོར་བཅུ་གཉིས་ཀྱི་བར་དུ་རྒྱུ་ཞིང༌། དེ་ལ་སོར་ཚད་ཁ་ཡར་བ་མེད་པས་
རྐང་མེད་ཅེས་བྱ། ཆུ་རླུང་དེ་ལས་སོར་གཅིག་གི་ལྷག་པ་བཅུ་གསུམ་རྒྱུ་སྟེ། རྐང་གཅིག་པ་

དང༌། མེ་རླུང་སོར་གཉིས་ལྷག་པ་བཅུ་བཞིར་རྒྱུ་བས་རྐང་གཉིས་དང༌། ནམ་མཁའ་རླུང་སོར་
བཞིས་ལྷག་པ་བཅུ་དྲུག་ཏུ་རྒྱུ་བས་རྐང་བཞི་དང༌། སོགས་ཀྱི་སྒྲས་སྔ་མ་ལས་སོར་གསུམ་
གྱིས་ལྷག་པའི་བཅོ་ལྔ་པ་མེ་རླུང་རྐང་པ་གསུམ་པ་ཡང་བསྟན་ཞིང༌། ནང་དུ་ནི་རླུང་དེ་དག་
གང་ནས་བརྩམས་ཏེ་རྒྱུ་བའི་རྩ་འཁོར་ལོ་སོ་སོའི་འོག་ཏུ་འབྱུང་ཚུལ་ལ་ཕྱིར་ཇི་ཙམ་རིང་བ་
ནང་དུ་དེ་ཙམ་ཐུང་སྟེ། དཔེར་མཚོན་ན་ནམ་མཁའ་ལྟེ་བའི་རྩ་མདུད་དུ་གནས་པ་དང༌། རླུང་
ལྟེ་འོག་སོར་གཅིག མེ་སོར་གཉིས། ཆུ་སོར་གསུམ། ས་སྟེང་འོག་སོར་བཞི་སླེབ་པ་རྒྱུ་བས། 
རྐང་མེད་ནས་རྐང་བཞིའི་བར་དུ་སྔར་ལྟར་སྦྱར་རོ། །རླུང་རྣམས་འོད་ཟེར་གྱི་རང་བཞིན་ཅན་
དུ་བྱས་པ་ནི། དོན་གྱི་གཙོ་བོ་ཤེས་པའི་གསལ་མདངས་བསྐྱེད་པའི་དོན་ཡིན་ཀྱང༌། ཀུན་
རྫོབ་ཏུ་འོད་ཟེར་གྱི་སྣང་བར་ཡང་གནས་ཏེ། ས་རླུང་སེར་པོ། ཆུ་རླུང་དཀར་པོ། མེ་རླུང་དམར་
པོ། རླུང་གི་རླུང་ནག་པོའམ་སྔོ་བསངས། ནམ་མཁའི་རླུང་ནི་ལྗང་ཁུའོ། །འབྱུང་བ་ཆ་ཆུང་
ཐམས་ཅད་ལ་རང་མདོག་ཏེ་ལྟ་བུར་ངེས་ལ། འབྱུང་བ་ཆེ་ཆུང་ཐབས་ཤེས་ཕན་ཚུན་དུ་འདྲེས་
པ་ལས། མེའི་དཀྱིལ་འཁོར་ཡུམ་བཞི་དང་བཅས་པ་ལ་མཚོན་ན་དམར་པོ་རྐྱང་པ་དང༌། 
དམར་ནག་དང༌། དམར་སྐྱ་དང༌། དམར་སེར་རྣམས་འབྱུང་བ་བཞིན་དུ། གཞན་རྣམས་ལ་
ཡང་སྦྱར་རོ། །དེ་དག་ཀྱང་དབང་བྱེད་པ་པོའི་ཁ་དོག་ཡིན་གྱི། སྤྱིར་ཐམས་ཅད་ཀྱང་ཁ་དོག་
ལྔ་པའམ། དྲུག་པའམ། ལྔ་ལྔ་ཉི་ཤུ་རྩ་ལྔ་པའམ། དྲུག་དྲུག་སུམ་ཅུ་སོ་དྲུག་གི་བར་དུ་ཡིན་ནོ། །
དེ་ལ་རླུང་སྣ་སྒོར་རྒྱུ་བ་ནི། ཤིན་ཏུ་རགས་པ་ཡིན་ལ། ཁམས་འཕེལ་འགྲིབ་དང༌། སྐྱོན་ཡོན་
དངོས་སུ་བྱེད་པ་པོ་ལས་མཁན་ལྟ་བུ་ཡང་ཡིན་ཞིང༌། རྩ་ནང་ཁོ་ནར་གཡོ་ཞིང་ཕན་ཚུན་དུ་རྒྱུ་
བ་རྣམས་ནི། འཕེལ་འགྲིབ་སྐྱོན་ཡོན་དེ་དག་གི་རྩ་བའི་བྱེད་པོ་བསྐུལ་པ་པོར་འགྱུར་ལ། རྩ་
གནས་དང་ཁམས་ལ་གནས་ཤིང༌། གནས་གཞན་དུ་མི་འགྲོ་བ་རྣམས་ནི་འཕེལ་འགྲིབ་སྐྱོན་
ཡོན་དེ་དག་འབྱུང་བའི་གཞི་ཡིན་གྱི། བྱ་བ་ལ་སྦྱོར་བར་མི་བྱེད་དོ། །དེ་ཐམས་ཅད་ཀྱང་

ཀུན་རྫོབ་ལས་ཀྱི་རླུང་ཡིན་ནོ། །རྣམ་པར་ཤེས་པ་{གསལ་[བསལ་]བའི་རླུང་ཞེས་བྱ་བ་ནི། 
སེམས་ཡུལ་ལ་གཡོ་བ་དང༌། སྐད་ཅིག་གཉིས་བར་འདུ་ཤེས་དང་སེམས་པ་སྐྱེ་འགྱུར་རབ་
ཏུ་གཡོ་བའི་ཤེས་པ་དེ་ཁོ་ན་ལ་རླུང་དུ་བརྗོད་པ་ཡིན་ལ། ཡུལ་དང་རྣམ་རྟོག་ལ་གཡོ་བའི་
ནུས་པ་ཅན་གྱི་རིག་པ་དེར་རང་དུས་ཀྱི་སྐད་ཅིག་ནས་གསལ་ལ་རྟོག་མེད་ཀྱི་རྣམ་པར་ཡོད་
པས། སྐབས་འགར་དོན་དམ་གྱི་རླུང་དུ་འཆད་པའི་སྐབས་ཀྱང་ཡོད་མོད་ཀྱི། གནས་སྐབས་
པའི་དོན་དམ་ཙམ་ལས་ཡང་དག་པ་མ་ཡིན་པའི་ཕྱིར། ཀུན་རྫོབ་རྣམ་པར་ཤེས་པའི་རླུང་ངོ༌། །
དོན་དམ་ཡེ་ཤེས་ཀྱི་རླུང་ནི། རླུང་གི་ཆོས་ཉིད་ཡེ་ཤེས་ཀུན་ཁྱབ་སྤྲོས་བྲལ་དེ་ཉིད་རླུང་དང་
རྣམ་པ་མཚུངས་པའི་སང་ཆ་གཞན་མཆོག་ཡིན་ཏེ། ལས་རླུང་ལ་རྣམ་པར་ཤེས་པའི་རླུང་ཀུན་
རྫོབ་གནས་ཐབས་ཀྱི་ངོ་བོས་ཁྱབ་ཅིང༌། དེ་ལ་ཆོས་ཉིད་ཡེ་ཤེས་ཀྱི་རླུང་གིས་ཁྱབ་བོ། ཆོས་
ཉིད་རླུང་དང་རྣམ་པ་མཚུངས་པའི་དོན་གྱི་ལྡོག་ཆ་ལ། རྣམ་ཤེས་ཀྱི་རླུང་གློ་བུར་དྲི་མའི་ཚུལ་
གྱིས་བྱུང་ཞིང༌། དེས་རྒྱུ་བྱས་ནས་ལས་རླུང་རྣམས་སྐྱེ་བ་ཡིན་ལ། རྣལ་འབྱོར་པ་ལམ་སྒོམས་
པ་རྣམས་ཀྱིས། རླུང་རྣམས་ཡེ་ཤེས་ཀྱི་རླུང་དུ་འགག་པའི་ཚུལ་ཡང༌། འཇིག་རྟེན་པའི་ལམ་
ལ་མཉམ་བཞག་ཏུ་ལས་རླུང་འགག་ཅིང༌། རྣམ་པར་ཤེས་པའི་རླུང་སྒྱུ་མ་ལྟ་བུ་མངོན་སུམ་དུ་
འགྱུར་བ་དང༌། ཆོས་ཉིད་ཀྱི་རླུང་ནི་སེང་རས་ཀྱིས་གཡོགས་ནས་གཟུགས་ལ་ལྟ་བ་བཞིན་
དུ། འོལ་ཇི་ཙམ་ཉམས་སུ་མྱོང་བ་ལས་མངོན་དུ་གྱུར་པ་ནི་མ་ཡིན་ཞིང༌། རྗེས་ཤེས་ལ་ནི་
ཆོས་ཉིད་ཀྱི་རླུང་མི་སྣང་ཞིང༌། ལས་རླུང་སྒྱུ་མ་ལྟ་བུ་གསལ་བར་སྣང་ལ། རྣམ་ཤེས་ཀྱི་རླུང་
འོལ་ཇི་ཙམ་དུ་སྣང་བར་འགྱུར་རོ། །འཇིག་རྟེན་ལས་འདས་པའི་ལམ་དུ་ནི་མཉམ་བཞག་
ཏུ་ཡེ་ཤེས་ཀྱི་རླུང་འབའ་ཞིག་མངོན་སུམ་དུ་དམིགས་ལ། རྗེས་ཐོབ་ཏུ་རྣམ་པར་ཤེས་པའི་
རླུང་གསལ་བར་དམིགས་ཤིང༌། ས་བདུན་པ་མན་ཆད་དུ་ལས་རླུང་སྒྱུ་མ་ལྟ་བུ་ཡང་སྣང་བར་
འགྱུར་རོ། །སངས་རྒྱས་ཀྱི་སར་ནི་ཡེ་ཤེས་ཀྱི་རླུང་འབའ་ཞིག་ལས་གཞན་སྣང་བ་མེད་དོ། །

དེ་ལྟར་ཤིན་ཏུ་སྤྲོས་པས་ཆོག་གོ ། 
གསུམ་པ་ནི་འདི་ལྟར། གསུམ་པའི་སྒོ་ནི་ཡིད་དང་བཅས། །ཟླ་བ་ཉི་མའི་རབ་དབྱེ་བས། །
གཞུག་དང་{དབྱུང་[འབྱུང་]བ་ཉིད་ཀྱིས་ནི། །སྒོ་ནི་དམ་པ་ཉིད་ཡིན་ཏེ། །གཙོ་བོ་མཆོག་གི་
སྒོར་གྱུར་པ། །འོག་དང་སྟེང་དུ་རབ་ཏུ་གྲགས། །འོག་གི་སྒོ་ནི་རྣམ་པར་ཤེས། །སྟེང་གི་སྒོ་
ནི་ཁམས་ཡིན་ནོ། །སྒོ་གསུམ་པ་ནི་ཡིད་དེ་ཐུགས་ཀྱང་སྒོ་ཡིན་ལ། དེ་ཡང་གཉིས་ཏེ་ཟླ་བའི་
སྒོ་འཇུག་པ་འོག་དང༌། ཉི་མའི་སྒོ་འབྱུང་བ་སྟེང་གི་སྒོར་རབ་ཏུ་གྲགས་ཏེ། སྒོ་འདི་ནི་སྔ་མ་
རྣམས་ལ་ལྟོས་ནས། སྒོ་མཆོག་དང་དམ་པ་དང་གཙོ་བོའོ། །དེ་ལ་སྐབས་འདིའི་ཐུགས་ཀྱི་
སྒོ་ངོས་འཛིན་མི་འདྲ་བ་གསུམ་འབྱུང་ཡང་གནད་གཅིག་གོ །ཡེ་ཤེས་སྐྱེ་བ་དབུ་མའི་སྒོའི་
དབང་དུ་བྱས་ནས། སྙིང་གའི་རྩ་མདུད་ཀྱི་སྟེང་གི་ཆ་སྲོག་གི་རླུང་འབྱུང་བའི་གནས་ན། ཟླ་
བ་སྟེང་སྒོ་སྟེ་སྲོག་རླུང་ཧཾ་ཡིག་དང་འབྲེལ་ཞིང༌། སྙིང་གའི་ཐིག་ལེ་ཡང་ཐབས་ཀྱི་ཆ་ཡིན་
པས་སོ། །ལྟེ་བའི་རྩ་མདུད་ཀྱི་འོག་གི་ཆ་ཐུར་སེལ་སྐྱེ་བའི་གནས་ནི། ཉི་མ་འོག་གི་སྒོ་སྟེ། 
ཐུར་སེལ་ལྟེ་འོག་གི་ཀྵ་དང་འབྲེལ་ཞིང༌། ལྟེ་བའི་ཨཾ་ཡིག་ཀྱང་ཤེས་རབ་ཀྱི་རང་བཞིན་ཡིན་
པས་སོ། །སྒོ་དེ་གཉིས་ལམ་དུ་མ་བྱས་པའི་སྐབས་ནི། ཡིད་རྟོག་མཐའ་དག་སྐྱེད་ཅིང་ལམ་
དུ་བྱས་པས། དེ་གཉིས་གྲོལ་བ་ལས་ཡང་དག་པའི་ཡེ་ཤེས་སྐྱེ་བའི་ཕྱིར་ཐུགས་ཀྱི་སྒོ་ཞེས་
བྱའོ། ཁ་ཅིག་དབུ་མའི་ཡས་སྣ་དང་མས་སྣ་ལ་བཞེད་དེ། གནད་གཅིག་པའི་ཕྱིར་མི་འགལ་
ལོ། །ལས་བྱེད་རོ་རྐྱང་གི་དབང་དུ་བྱས་ནས། གཡོན་པ་རྐྱང་མའི་སྒོ། ལྟེ་བ་ན་གནས་པ་
ཁམས་དཀར་པོ་འབབ་ཅིང་ཁ་འོག་ཏུ་བལྟ་བའི་ཕྱིར་འོག་ཟླ་བའི་སྒོ་དང༌། གཡས་རོ་མའི་
སྒོ་མགྲིན་པ་ན་གནས་པ་ནི། ཁ་སྟེང་དུ་བལྟ་ཞིང་ཁམས་དམར་པོ་འབབ་པའི་ཕྱིར། སྟེང་
ཉི་མའི་སྒོ་ཞེས་བྱའོ། །རླུང་ནང་དུ་འཇུག་པ་རྐྱང་མའི་བྱེད་ལས་དང༌། ཕྱིར་འགྲོ་བ་རོ་མའི་
བྱེད་ལས་ཡིན་པས། དེ་གཉིས་ལ་འཇུག་པ་དང་འབྱུང་བའི་སྒོ་ཞེས་བྱ་ཞིང་རོ་རྐྱང་གི་སྒོ་

ཞེས་བྱ་བ་ཡང༌། སྣ་སྒོ་ནས་དབུགས་འགྲོ་འོང་བྱེད་པའི་རྩའི་བུ་གའོ། །གནས་སྐབས་གཞན་
འགའ་ཞིག་ཏུ། སྤྱི་བོ་བདེ་ཆེན་གྱི་འཁོར་ལོའི་སྟེང་ལོགས་ནས་དབུ་མའི་ཡས་སྣ་གཉིས་སུ་
གྱེས་ནས། གཅིག་ནི་འཕྲེད་སོགས་ནས་མདུན་ཕྱོགས་སུ་སོང་ནས། སྨིན་མཚམས་སུ་ཟུག་
ལ། གཅིག་ནི་སྟེང་དུ་སོང་ནས་ཚངས་བུག་ཏུ་ཟུག་པ་ཡིན་ནོ། །དེ་སྨིན་མཚམས་ནི། ཉི་
མ་དང༌། དབྱུང་བ་དང༌། འོག་གི་སྒོ་དང༌། གནད་འབྱེད་པའི་སྒོ་དང༌། ཨུ་ཊི་ཡ་ཎ་ཞེས་བྱ་
ལ། ཚངས་བུག་ནི། ཟླ་བ་དང༌། འཇུག་པ་དང༌། སྟེང་གི་སྒོ་དང༌། གསེར་གྱི་སྒོ་དང༌། ཛ་
ལནྡྷ་ར་ཞེས་བྱའོ། །དེ་དག་ལས་སྐུ་གསུང་ཐུགས་ཀྱི་སྒོ་རྣམ་པར་དབྱེ་བའི་སྐབས་འདིར་
ནི། སྔ་མ་གཙོ་བོར་གཟུང་ལ། བར་པ་རོ་རྐྱང་གཉིས་ཀྱི་སྒོ་ཡང་རྣམ་གྲངས་ཀྱི་ཚུལ་གྱིས་
འཇུག་གོ །གནད་འབྱེད་པའི་སྒོ་དང༌། གསེར་གྱི་སྒོ་ནི། ལམ་སྒོམ་པས་གཏུམ་མོ་འབར་
བའི་གནས་སྐབས་སུ། ཐུགས་ཀྱི་སྒོའི་ཐ་སྙད་འཇོག་པའི་སྐབས་ཡོད་ཀྱང༌། གཞིའི་གསང་
བ་གཙོ་བོར་གཏན་ལ་འབེབས་པའི་སྐབས་སུ་མི་འཇུག་ལ། དེ་བཞིན་དུ་ཟླ་ཉི་འབྱུང་འཇུག་
དང་སྟེང་འོག་གི་གོ་རིམ་ཡང་སྐབས་འདིའི་གཞུང་དང་མི་མཐུན་ནོ། །སྒོ་འདི་རྣམས་ནི་དྭངས་
མ་བྱང་ཆུབ་ཀྱི་སེམས་གཙོ་བོར་འབབ་པས་ན་མཆོག་གི་སྒོ་ཞེས་ཀྱང་བྱའོ། །འོག་གི་སྒོ་ནི་
རྣམ་པར་ཤེས། །སྟེང་གི་སྒོ་ནི་ཁམས་ཡིན་ནོ། །ཞེས་པ་ལ་ཁམས་ནི་དབྱིངས་དང་རྒྱུའི་དོན་
དུ་ཡང་སྐབས་འགར་འཆད་དགོས་སོ། །དེ་ལ་དབུ་མའི་སྒོའི་དབང་དུ་བྱས་ནས། རྣམ་ཤེས་
ནི་སེམས་ཏེ། དེའི་རིམ་པ་ནི་ལུས་ངག་ཡིད་གསུམ་ཡིན་པས། ནོར་བུར་ཡིད་དང༌། གསང་
གནས་སུ་ངག་དང༌། ལྟེ་བར་སྐུའི་རིམ་པས་རྒྱུ་བ་དང༌། སྟེང་སྒོ་ལས་ནི་ཁམས་ཏེ། ཤེས་རབ་
འབྱུང་བ་ལྔ་དང༌། ཐབས་ཕུང་པོ་ལྔའི་རིམ་པས་འབབ་བོ་ཞེས་པ་ནི་རླུང་གི་ཕྱོགས་ལ་སྦྱར་
བ་ཡིན་ལ། འོག་ཏུ་ནི་རྣམ་ཤེས་ཏེ། ཁུ་ཁྲག་གི་རིམ་པས་འབབ་ལ། སྟེང་དུ་ནི་སྒོ་དགུ་སད་
པར་བྱས་པའི་སྙིགས་མ་རྣམས་ཟག་ཅིང༌། སྐྲ་སེན་དང་ཤ་རུས་ལ་སོགས་པའི་ཁམས་རྣམས་

བསྐྱེད་པར་བྱེད་དོ། །ཞེས་ཁམས་དང་སྦྱར་བ་སྟེ་གཞིའི་གནས་སྐབས་སུ་ཡིན་ལ། འོག་གི་
སྒོར་ནི་བྱང་ཆུབ་ཀྱི་སེམས་ཞུ་བ་འཕོ་མེད་དུ་བཅིངས་པ་ལས། རྣམ་པར་ཤེས་པ་སྟེ་ཞུ་བདེ་
ལྷན་སྐྱེས་འཆར་ལ། དེ་ཉིད་སྟེང་གི་སྒོར་བསྒྲོད་ནས། ལུས་ཐམས་ཅད་ལ་ཁྱབ་པས་སྙིགས་
མ་འགྲིབས་ཤིང་དྭངས་མའི་ཁམས་བསྐྱེད་པར་བྱེད་དོ། །ཞེས་བྱང་ཆུབ་ཀྱི་སེམས་ལ་སྦྱར་
བ་དང༌། རླུང་ནང་དུ་འཇུག་པས་འོག་གི་སྒོ་བྱེ་བ་ན། སྣང་ཕྱོགས་ཀྱི་ཉམས་མྱོང་རྣམ་ཤེས་
འཆར་བ་དང༌། རླུང་འབྱུང་བས་སྟེང་གི་སྒོ་བྱེ་བ་ན། སྟེང་ཕྱོགས་ཀྱི་ཡེ་ཤེས་དབྱིངས་འཆར་
བ་ཡིན་ནོ། །ཞེས་པ་རླུང་དང་སེམས་ལ་སྦྱར་བ་སྟེ། དེ་གཉིས་ནི་ལམ་སྒོམ་པའི་གསང་བ་
དང་སྦྱར་རོ། །རོ་རྐྱང་གི་སྒོའི་དབང་དུ་བྱས་ནས། རྐྱང་མའི་སྒོ་ནས་རླུང་ནང་དུ་འཇུག་པ་ནི། 
འབྱུང་བ་རྣམས་ལུགས་འབྱུང་གི་རིམ་པ་ཡིན་པའི་རྒྱུ་མཚན་གྱིས། ཚེ་དང་སྟོབས་དང་རྣམ་
པར་རྟོག་པ་བསྐྱེད་པའི་ཕྱིར་རྣམ་ཤེས་བསྐྱེད་དོ་ཞེས་བྱ་ལ། རོ་མ་ལ་བརྟེན་ནས་ཕྱིར་འགྲོ་
བ་ནི། འབྱུང་བ་ལུགས་ཟློག་ཡིན་པའི་རྒྱུ་མཚན་གྱིས། རྒས་པ་དང་ནད་དང་འཆི་བ་སོགས་
ཕུང་པོ་ཟད་པར་བྱེད་པའི་ཕྱིར། དབྱིངས་ཏེ་སྟོང་ཉིད་བསྐྱེད་པར་བྱེད་དེ་ཞེས་ཐ་མལ་པའི་
གནས་སྐབས་དང༌། རྐྱང་མ་དང་རླུང་འཇུག་པ་རྣམ་པར་དག་པས་ལམ་གྱི་ཡོན་ཏན་བསྐྱེད་
པའི་ཕྱིར་རྣམ་ཤེས་དང༌། རོ་མ་དང་རླུང་འབྱུང་བ་རྣམ་པར་དག་པས་ནད་གཞི་སོགས་སྐྱོན་
རྣམས་སྤོང་བའི་ཕྱིར་སྟོང་པའམ་དབྱིངས་ཞེས་བྱ་སྟེ། ཅུང་ཟད་ལམ་དུ་བྱས་པའི་གནས་
སྐབས་ནའོ། །ཡང་གཏུམ་མོ་འགྲོ་འོང་གི་སྒོ་གཉིས་ཀྱི་དབང་དུ་བྱས་ན། གཞི་དུས་སུ་སྨིན་
མཚམས་རྣམ་ཤེས་འཕོ་བ་དང༌། སྤྱི་བོ་ནས་ཁམས་རྒྱས་པར་བྱེད་པ་ཡིན་ནོ་ཞེས་ཀྱང་དམ་
པ་འགའ་ཞིག་གསུང་ཡང༌། རྣམ་ཤེས་སྨིན་མཚམས་ནས་འཕོ་བའི་ངེས་པ་མེད་དོ། །དེས་
ན་གཏུམ་མོ་འབར་བ་སྨིན་མཚམས་སུ་སོན་པས། དྲོད་དང་གསལ་བའི་ཡེ་ཤེས་མཐར་ཐུག་
པ་སྐྱེ་ཞིང༌། མངོན་ཤེས་སྣ་ཚོགས་པ་འབྱུང་བའི་ཕྱིར་རྣམ་ཤེས་དང༌། སྤྱི་བོ་དང་གཙུག་ཏོར་

བྱང་ཆུབ་ཀྱི་སེམས་ཀྱིས་གང་བ་ལས། བདེ་བ་དང་སྟོང་པའི་ཡེ་ཤེས་སྐྱེ་བའི་ཕྱིར། དབྱིངས་
ཀྱི་སྒོ་ཞེས་བྱའོ། །ཞེས་འགའ་ཞིག་གསུངས་པ་ལྟར། རྣམ་གྲངས་སུ་བཤད་པར་བྱའོ། །དེ་
ལྟར་ན་ལྟེ་བའི་འོག་གི་སྒོ་དང༌། རྐྱང་མ་དང༌། དབུ་མའི་མས་སྣ་དང༌། སྨིན་མཚམས་རྣམས་
གནད་དང་བྱ་བྱེད་གཅིག་ཏུ་འགྱུར་བའི་སྐབས་ཡོད་ལ། སྙིང་གའི་མས་སྣ་དང༌། རོ་མ་དང༌། 
དབུ་མའི་ཡས་སྣ་དང༌། སྤྱི་གཙུག་རྣམས་རེས་འགའ་གནད་དང་བྱ་བ་གཅིག་པར་འགྱུར་བའི་
སྐབས་ཡོད་པས། རྣམ་གྲངས་དུ་མར་སྦྱར་བ་ཐམས་ཅད་ཀྱང་གནད་དོན་གཅིག་ཏུ་ཤེས་པར་
བྱའོ། །བཞི་པ་ནི། རྣམ་སྣང་ལ་སོགས་སངས་རྒྱས་རྣམས། །སྟེང་སྒོར་གཡོ་ཞིང་གནས་པ་སྟེ། །
དེ་རྣམས་འོག་ཏུ་རྣམ་པར་གནས། སྟེང་གིས་གཤེགས་སུ་གསོལ་བར་བྱེད། །རྣམ་སྣང་ལ་
སོགས་པའི་བརྡས། ཕུང་ཁམས་སྐྱེ་མཆེད་ཀྱི་རླུང་རྣམས་སྟེང་གི་སྒོར་གཡོ་ཞིང་གནས་པ་ནི་
བཞུགས་པ་ཡིན་ལ། དེ་རྣམས་སྣ་སྒོ་ནས་ལྟེ་བའི་བར་འོག་ཏུ་འགྲོ་བ་ནི། ལྷ་དེ་རྣམས་སྤྱན་
འདྲེན་པ་ཡིན་ཞིང༌། འོག་ནས་སྟེང་གི་གནས་སུ་ཕྱིར་འགྲོ་བའི་རིམ་པས་དབྱུང་བ་ནི་ཕུང་
ཁམས་ཀྱི་ལྷ་དེ་རྣམས་གཤེགས་སུ་གསོལ་བའོ། །
དེ་ཡང་མེ་རླུང་ལྟ་བུ་ཞིག་རྩ་བ་ཐུགས་ཀྱི་སྒོ་སྙིང་གའི་མདུད་པ་ནས་བྱུང༌། དངོས་སུ་
གསུང་གི་སྒོ་སྙིང་གའི་གཡས་ཀྱི་འདབ་མར་མངོན་དུ་གྱུར། ལུས་སྲོག་ཚེ་རྣམས་བརྟན་པར་
བྱེད། དེ་ཉིད་རོ་མས་དབང་བྱས་ཏེ། འཁོར་ལོ་བཞི་ལ་འབྱུང་བ་ལུགས་ཟློག་ཏུ་རྒྱུས་ནས། 
སྣ་སྒོ་སོགས་སྐུའི་སྒོ་དགུ་ནས་སོང་བས། ཚེ་དང་མདངས་སྟོབས་སོགས་དྭངས་མ་ཅུང་ཟད་
ཅིག་ཉམས་ཤིང་ཟད། ཡང་སྣ་སྒོ་སོགས་སྐུའི་སྒོ་དགུ་ནས་ཞུགས། རྐྱང་མས་དབང་བྱས་
ནས་འཁོར་ལོ་བཞི་ལ་ལུགས་འབྱུང་གི་འོངས། ཚེ་དང་མདངས་སྟོབས་གསར་པ་ཅུང་ཟད་
སྐྱེས། དེའི་མཐར་རླུང་གནས་པའི་སྐབས། སྙིང་གའི་ལྟེ་བ་ལ་ཞུགས་ཏེ་འདབ་མ་ལ་ཀུན་ཏུ་
སྤྱོད་དོ། །དེ་ཡང་གཞི་དུས་ན་རླུང་ནང་དུ་འོང་བས་སྐྱེ་བའི་བག་ཆགས་སད་པར་བྱེད་ཅིང༌། 

ཕུང་ཁམས་སྐྱེ་མཆེད་ཀྱི་སྟོབས་དང་བདེ་བ་གསར་པ་འཕེལ་བ་དང༌། གཟུང་བའི་རྣམ་རྟོག་
བསྐྱེད་པ་ཡིན་ལ། ཕྱིར་འགྲོ་བས་ནི། རྒ་ཤིའི་བག་ཆགས་གསོས་འདེབས། ཕུང་ཁམས་སྐྱེ་
མཆེད་ཀྱི་ནུས་པ་སྔར་ཡོད་རྣམས་ཉམས་ཤིང་ཟད་པར་བྱེད། འཛིན་པའི་རྣམ་རྟོག་བསྐྱེད་
པ་དང༌། རླུང་གནས་པས་ནི་གསར་པ་མི་བསྐྱེད་ལ་སྔར་ཡོད་མི་ཉམས་ཤིང་གནས་པ་དང༌། 
སྐྱེ་འགག་དང་གཟུང་འཛིན་གྱི་ནུས་པ་བསྟན་པར་ཡང་བྱེད་དོ། །ནང་དུ་ཡོང་བས་ལུས་
དང༌། གནས་པའི་སེམས་དང༌། ཕྱིར་འགྲོ་བས་ངག་གི་ཆོས་བསྐྱེད་པར་བྱེད་ཅིང༌། དེ་རྣམས་
འཁྲུགས་པས་ནུས་པ་ཕྱིན་ཅི་ལོག་ཏུ་ཡང་འགྱུར་རོ། །
རླུང་འོང་བས་ཁམས་དྭངས་སྙིགས་གཉིས་ཀར་བསྐྱེད་ཀྱང༌། སྙིགས་མ་འཕེལ་ཚབས་
ཆེ་ལ། འགྲོ་བས་གཉིས་ཀ་ཟད་པར་བྱེད་ཀྱང༌། དྭངས་མ་ཟད་ཚབས་ཆེ་བས་རྒ་ནད་འཆི་
གསུམ་འབྱུང་བ་ཡིན་ལ། ལམ་དུ་བྱས་པ་ན་སྐྱེ་ཤིའི་བག་ཆགས་{སྦྱོང་[མྱོང༌]། གཟུང་འཛིན་
གྱི་རྣམ་རྟོག་འགག །རྣམ་པར་དག་པའི་ལུས་ངག་ཡིད་གསུམ་གྱི་སྣང་བ་འཆར། སྙིགས་མ་
ཟད་ཅིང་དྭངས་མ་འཕེལ་བ་དང༌། སངས་རྒྱས་ཐམས་ཅད་ཀྱི་སྐུ་གསུང་ཐུགས་རྡོ་རྗེའི་སྔགས་
བཟླས་པར་འགྲོ་བས་བྱིན་རླབས་འཇུག་པ་དང༌། དཀྱིལ་འཁོར་གྱི་ལྷ་ཐམས་ཅད་སྤྱན་
འདྲེན་པ་དང༌། བཞུགས་ནས་མཆོད་པ་དང༌། གཤེགས་སུ་གསོལ་བའི་ཆོ་གས་བཟླུམས་པ་
དང༌། རང་རྒྱུད་ཀྱི་སངས་རྒྱས་སྤྲོ་བསྡུ་ལ་དབང་འབྱོར་བའི་རྟེན་འབྲེལ་དུ་འགྱུར་རོ། །སྤྱན་
འདྲེན་གཤེགས་སུ་གསོལ་ཚུལ་དང༌། །འགྲོ་འོང་རབ་ཏུ་འཇུག་རྣམས་ཀྱི། །དུས་གསུམ་
རྫོགས་པའི་སངས་རྒྱས་དང༌། །མཁའ་འགྲོ་རྣལ་འབྱོར་མ་མོ་རྣམས། །འཇུག་པ་དང་ནི་ལྡོག་
པ་དང༌། །ཡོན་ཏན་སྐྱོན་གྱི་རང་བཞིན་དང༌། །བདེ་དང་སྡུག་བསྔལ་རང་བཞིན་དུ། །ལྷན་
ཅིག་སྐྱེས་པའི་ཚུལ་ལས་གྲུབ། །ཅེས་པ་ནི་འགྲོ་འོང་གཉིས་ཀྱི་བྱེད་ལས་སྟོན་པར་བཞེད་པ་
སྟེ། རླུང་ནང་དུ་འོང་བ་སྤྱན་འདྲེན་པ་དང༌། ཕྱིར་འགྲོ་བ་གཤེགས་པའི་ཚུལ་གྱིས་རླུང་རྣམས་

རབ་ཏུ་རྒྱུ་ཞིང་འཇུག་པའི་རིམ་པ་རྣམས་ཀྱིས། འཁོར་བའི་གནས་འདིར་དུས་གསུམ་དུ་
སེམས་ཅན་རྣམས་ལ་རྫོགས་པའི་སངས་རྒྱས་ཕུང་པོ་ལྔ་དང༌། མཁའ་འགྲོ་དང་རྣལ་འབྱོར་
ཅན་ཏེ་བྱང་ཆུབ་སེམས་དཔའ་ནི་སྐྱེ་མཆེད་རྣམས་དང་མ་མོ་ནི་ཁྲོ་མོ་སྟེ་འབྱུང་བ་དང་ཡུལ་
ལྔ་རྣམས་འཇུག་པ་སྟེ་རྒྱས་པའི་ཡོན་ཏན་དང༌། ལྡོག་པ་སྟེ་རྒུད་པའི་སྐྱོན་གྱིས་རང་བཞིན་
ངོ་བོ་ཉིད་ལས་བདེ་བ་དང་སྡུག་བསྔལ་གྱི་རང་བཞིན་འཁོར་བ་འདི་བྱུང་ལ། དེ་ཡང་འཁོར་
བ་ཐོག་མ་མེད་པ་ནས། རང་བཞིན་གྱི་ངང་གིས་བྱུང་བ་ཡིན་པས་གསར་བྱུང་མ་ཡིན་ཏེ་ལྷན་
ཅིག་སྐྱེས་པའི་ཚུལ་ལས་གྲུབ་བོ་ཞེས་པ་སྤྱི་དོན་གྱི་བཤད་པའོ། །སྤྱན་འདྲེན་ཞེས་པ་ལ་
སོགས་པའི་ཚིགས་བཅད་འདི་རྣམས་ཀྱིས། ལུས་ངག་ཡིད་གསུམ་སྐུ་གསུང་ཐུགས་རྡོ་རྗེའི་
རང་བཞིན་དུ་གནས་པ་སྟེ། སྒྲིབ་པ་དང་མངོན་དུ་གྱུར་པའི་ཁྱད་པར་བསྟན་པར་བཞེད་ནས། 
གདོད་མའི་སངས་རྒྱས་རིག་མར་བཅས་པ་དང༌། མཁའ་འགྲོ་དཔའ་བོ་རྣལ་འབྱོར་མའི་
ཚོགས་དང་བཅས་རྡོ་རྗེ་མཁའ་འགྲོ་མ་མོའི་ཚོགས་དང་བཅས་པའི་དཀྱིལ་འཁོར་སྐུ་གསུང་
ཐུགས་ཀྱི་བདག་ཉིད་ཅན། ལྷན་སྐྱེས་བདེ་བ་ཆེན་པོའི་ཚུལ་གྱིས་སེམས་ཅན་རྣམས་ལ་རང་
ཆས་སུ་གྲུབ་པ་ཡིན་ཀྱང༌། འཁོར་བ་འཇུག་པའི་ཚུལ་གྱིས་སྐྱོན་དང་སྡུག་བསྔལ་འབྱུང་བ་ནི། 
གཤེགས་སུ་གསོལ་བ་སྟེ་ལས་རླུང་རང་གར་ཤོར་བས། འཁྲུལ་སྣང་བསྐྱེད་པ་ལས་བྱུང་བ་
ཡིན་ཞིང༌། ལམ་སྒོམས་པས་འཁོར་བ་བཟློག་པ་ན་ཡོན་ཏན་བདེ་བ་ཐོབ་པ་ནི། སྤྱན་འདྲེན་
ཏེ་ལས་རླུང་དབུ་མར་ཐིམ་པ་ལས་ཡིན་ཏེ། སྣང་ལ་རང་བཞིན་མེད་པ་གློ་བུར་གྱི་དྲི་མས་
ཀུན་རྫོབ་ཏུ་ལྷན་ཅིག་སྐྱེས་པ་དེ་སྒྲིབ་མ་སྒྲིབ་ཀྱི་ཁྱད་པར་ལས་ཡིན་པས། དེ་དག་ཆོས་དང་
ཆོས་ཉིད་ཀྱི་ཚུལ་གྱིས་གྲུབ་ཅེས་པའོ། །
འདི་དག་རྩ་བའི་རྒྱུད་ལས་ཇི་ལྟར་བསྟན་པའི་ཚུལ་གསལ་བ་ནི། སྙིང་པོ་བསྡུས་པ་
ལས། སྟེང་དང་འོག་གི་སྒོ་དག་ལས། །ཕོ་ཉ་མོ་རྣམས་དངོས་གྲུབ་འགྱུར། །བ་གླང་ལྷས་

དང་ལྡིང་བ་དང༌། །སྐེམ་བྱེད་རྩ་གནས་ཞེས་བྱ་དང༌། །བདེ་ཆེན་ཞེས་བྱ་འབྱུང་པོ་ནི། །རྣམ་
པ་ལྔ་རུ་བཤད་པ་ཡིན། །བདེ་བ་ནམ་མཁའི་ཁམས་ཡིན་ཏེ། །རུས་སྦལ་རྣམ་པར་ཤེས་པ་
འོ། །རླུང་རྣམས་རབ་ཏུ་ཕྲ་བ་ལ། །ཡང་དག་འགྲོ་བ་དངོས་གྲུབ་ཉིད། །ཞལ་བཞི་ཞེས་བྱར་
གང་བསྟན་པ། །མགོན་པོ་ཐབས་ཀྱི་བདག་ཉིད་ཡིན། །རིག་མ་ཕྱག་གི་མིང་ཡིན་ཏེ། །དེ་
ཡང་བཞི་པ་བཞི་ཉིད་དོ། །གང་ཞིག་འབུམ་ཕྲག་ལ་སོགས་པ། །ཡང་ཡང་བཟླས་པ་ཕྱག་ཏུ་
བརྗོད། །ཅེས་དང༌། ཁ་ཡི་ལམ་ནི་ཐོད་པར་བཤད། །དགྲ་སྟ་བདེ་བའི་རྩ་ཡིན་ཏེ། །སྣ་ཡི་བུ་
ག་མཆེ་བ་རུ། །དེ་ནི་གཉིས་སུ་བཅིངས་པ་ཡིན། །འཁོར་ལོ་རྟགས་སུ་བརྗོད་པ་སྟེ། །རྒྱལ་
མཚན་དང་ནི་རལ་གྲི་དག །རྡོ་རྗེ་དེ་བཞིན་དུང་ཞེས་པ། །གཉིས་གཉིས་མིག་དང་རྣ་བ་ཡིན། །
གང་དེར་དག་ལ་མཆོད་བྱེད་དེ། །མཆོད་པ་བདེ་བ་ཡིན་པར་བཤད། །ཅེས་གསུངས་པ་ལྟར་
ཤེས་པར་བྱའོ། །ལེའུའི་མཚན་བསྟན་པ་ནི། དཔྱིད་ཀྱི་ཐིག་ལེ་ལས་ཕུང་པོ་དང་ཁམས་དང་
སྐྱེ་མཆེད་ཀྱི་བདག་ཉིད་དེ་བཞིན་གཤེགས་པའི་ལུས་ཀྱི་སྒོའི་དབྱེ་བ་བཤད་པ་རྒྱས་པར་
བསྟན་པ་སྟེ་གསུམ་པའོ།། །། 
ཕུང་པོ་དང་ཞེས་བྱ་བ་ལ་སོགས་པ་དེ་བཞིན་གཤེགས་པའི་བདག་ཉིད་ཀྱི། ཕུང་ཁམས་
སྐྱེ་མཆེད་འདུས་པའི་སྐུ་སྟེ་ལུས་ངག་ཡིད་གསུམ་འཕེལ་འགྲིབ་བྱེད་པའི་སྒོ་རྣམས་བཤད་
པའི་དོན་ནོ། །
ད་ནི་རྩ་བའི་རྒྱུད་ལས། རྣལ་འབྱོར་མ་ཡི་ས་དང་གནས། །ཧེ་རུ་ཀ་དཔལ་སྐུའི་ཡན་
ལག །ཐམས་ཅད་བརྟན་གཡོའི་བདག་ཉིད་ཅན། །གནས་ནི་རབ་ཏུ་དགའ་བའི་ས། །དེ་
བཞིན་ཉེ་གནས་དྲི་མ་མེད། །ཞིང་ནི་འོད་བྱེད་ཤེས་པར་བྱ། །ཉེ་བའི་ཞིང་ནི་འོད་འཕྲོ་བ། །
ཚནྡྷོ་མངོན་དུ་གྱུར་པ་སྟེ། །ཉེ་བའི་ཚནྡྷ་སྦྱང་དཀའ་བ། །འདུ་བ་རིང་དུ་སོང་བ་སྟེ། །ཉེ་བའི་
འདུ་བ་མི་གཡོ་བ། །དུར་ཁྲོད་ལེགས་པའི་བློ་གྲོས་ཏེ། །ཉེ་བའི་དུར་ཁྲོད་ཆོས་ཀྱི་སྤྲིན། །ཤྲཱི་

ཧེ་རུ་ཀའི་གཞུང་སྤྱོད་པ། །འདི་ནི་ནང་གི་བདག་ཉིད་ས། །ཕ་རོལ་ཕྱིན་བཅུའི་ས་རྣམས་
ནི། །རྣལ་འབྱོར་མ་ཡི་ཀླ་ཀློའི་སྐད། །བུ་ལ་སོགས་པ་གང་བསྟན་པ། །ཕྱི་ནང་བདག་ཉིད་
ཅན་དུ་གནས། །མཐོ་རིས་ས་སྟེང་ས་འོག་ཏུ། །དཔའ་བོའི་ཡན་ལག་བརྟན་གཡོའི་བདག ། 
ཅེས་གསུངས་པའི་དོན་ཞིབ་མོར་སྟོན་པར་བཞེད་ནས། རྩ་དང་ཐིག་ལེའི་རིམ་པ་རྒྱས་པར་
བཤད་པའི་ལེའུ་གསུམ་སྟེ། སྐབས་འདིར་ལེའུ་བཞི་པ་དང་ལྔ་པ་དང་དྲུག་པ་རྣམས་སོ། །དེ་
ལས་ལེའུ་བཞི་པ་ནི་མདོར་བསྟན་དང༌། ལྔ་པ་དང་དྲུག་པ་གཉིས་རྒྱས་བཤད་ཀྱི་ཚུལ་གྱིས་
གནས་པ་ཡིན་ནོ། །དེ་ལ་རྩ་སུམ་ཅུ་རྩ་གཉིས་དང་འཁོར་ལོ་བཞིའི་རྩ་ལ་སོགས་པ་གང་
དུ་ཞུ་བདེ་ཁྱད་པར་ཅན་སྐྱེ་བའི་གནས་ཀྱི་རྩ་ལ་ནི་བྷ་གའི་དཀྱིལ་འཁོར་ཞེས་བྱ་ལ། དེར་
གནས་པའི་ཐིག་ལེ་ཡེ་ཤེས་ཀྱི་རྟེན་དུ་གྱུར་པ་གང་ཡིན་པ་དེ་རྣམས་ནི། ཐིག་ལེ་བདུད་རྩིའི་
དཀྱིལ་འཁོར་ཞེས་བྱ་སྟེ། ལེའུ་འདི་རྣམས་ཀྱིས་བྷ་ག་དང་ཐིག་ལེའི་དཀྱིལ་འཁོར་རྒྱས་པར་
འཆད་དོ། །དེ་ལ་ལེའུ་བཞི་པས་རྩ་སུམ་ཅུ་རྩ་གཉིས་ཁམས་དང་བཅས་པའི་གཞི་དང་ལམ་
གྱི་གསང་བ་མདོར་བསྟན་པ་ཡིན་པ་ལས། འདི་ལ་ཐོག་མ་བཤད་པར་དམ་བཅའ་བ་ནི། དེ་
ནས་དེ་བཞིན་གཤེགས་པ་གང་ཡང་རུང་བའི་སྐུ་ཡི་ས་བཅུའི་གནས་པ་གནས་ལ་སོགས་པ་
བསྟན་པར་བྱའོ། །ཞེས་པ་སྟེ། སེམས་ཅན་གང་ཡང་རུང་བའི་ལུས་ལ་ས་བཅུའི་རང་བཞིན་
གདོད་མ་ནས་གནས་པ་ཡིན་ཞིང༌། ལུས་ཀྱི་རྩ་རླུང་ཐིག་ལེ་རྣམ་པ་དག་པའི་དབང་ལས་ས་
བཅུ་གཉིས་ཐོབ་པར་འགྱུར་བས་ལུས་ཀྱི་ས་བཅུ་ཞེས་སྨོས་ལ། ས་དང་གནས་པ་ནི་མིང་གི་
རྣམ་གྲངས་སོ། །གནས་ལ་སོགས་པ་ཞེས་པ་ནི། གནས་དང་ཉེ་གནས་ལ་སོགས་པའོ། །
ལེའུ་དངོས་ལ། བྷ་གའི་དཀྱིལ་འཁོར་མདོར་བསྟན་པ། རྩའི་གཙོ་མོ་སུམ་ཅུ་རྩ་གཉིས་
སུ་ཤེས་པ། སྐུ་གསུང་ཐུགས་ཀྱི་འཁོར་ལོ་ངོས་གཟུང་བ། ས་བཅུའི་རང་བཞིན་གསལ་བར་
བསྟན་པ། ལུས་ཀྱི་ས་བཅུ་ངེས་དོན་དུ་བསྟན་པ། ས་བཅུའི་མིང་བསྟན་པའོ། །དང་པོ་ནི། རྩ་

རྣམས་གང་ཞིག་བུ་ག་དགུའི། །སྒོ་རྣམས་དགུ་ལ་ཡང་དག་གནས། །བཅུ་པ་ནང་གི་བྷ་ག་སྟེ། །
དེ་དག་རྣམས་ལས་ཆེས་མཆོག་གཞན། །བུ་ག་དགུའི་སྒོ་ལ་བརྟེན་པའི་རྩ་དགུའམ་བརྒྱད་
ནི། དྲི་མ་འབབ་པའི་རྩ་སྟེ་གཞལ་ཡས་ཁང་གི་ཕྱི་དབྱིབས་སྒོ་བཞི་དང་གྲྭ་བཞིའི་མཚོན་དོན་
ཡིན་ལ། ནང་གི་བྷ་ག་སྟེ་རྩ་སུམ་ཅུ་རྩ་གཉིས་དང་འཁོར་ལོ་བཞི་ལ་སོགས་པ་ནི། དགུ་པོ་
དེ་རྣམས་སུ་མ་གཏོགས་པས་བཅུ་པ་ཞེས་བྱ་ཞིང༌། དེ་རྣམས་ལས་ཆེས་མཆོག་ཏུ་གྱུར་པ་སྟེ་
དགུ་པོ་ལས་གཞན་ནོ། །བྷ་གའི་ནང་གི་བཅུ་པ་ནི། །ཞེས་པ་འགྱུར་མི་ལེགས་ཤིང༌། འབྲོག་
འགོས་གཉིས་ཀྱིས་ཀྱང་བྷ་གའི་དབུས་དང༌། བྷ་གའི་ནང་ཞེས་བསྒྱུར་བ་ནི་བཤད་རྒྱུན་མ་
དག་པའི་སྐྱོན་ནོ། །
གཉིས་པ་ནི། དཔྲལ་བའི་གནས་ནས་བརྩམས་ནས་ནི། །ཧཾ་ཡིག་འཁོར་ལོས་གཏན་ལ་
ཕབ། །སུམ་བཅུ་གཉིས་ཀྱང་ཉིན་མཚན་དུ། །བྱང་ཆུབ་སེམས་རྣམས་འཛག་པའོ། །དཔྲལ་
བ་སྟེ་སྨིན་མཚམས་ཀྱི་ཐད་ཀའི་རྩ་འཁོར་འཁོར་ལོ་ནི། སྤྱི་བོ་བདེ་བ་ཆེན་པོའི་འཁོར་ལོ་
ཡིན་ལ། དེའི་དབུས་སུ་གནས་པའི་ཧཾ་ཡིག་ནི། རྩ་ནང་དུ་རྒྱུ་བའི་ཐིག་ལེའི་འཁོར་ལོ་ཐམས་
ཅད་ཀྱི་རྩ་བ་ཡིན་ནོ། །གཏན་ལ་ཕབ་པ་ནི་ངེས་པའི་སྒྲ་ཡིན་ལ། ངེས་པ་ཡང་གནད་ཀྱི་རྩ་
བ་ཡིན་པའི་དོན་ནོ། །ཧཾ་ལས་སྤྲོས་ཏེ་རྩ་འདབ་སུམ་ཅུ་རྩ་གཉིས་སུ་བྱང་ཆུབ་ཀྱི་སེམས་
འབབ་ཅིང༌། དེ་ལས་ཁམས་སུམ་ཅུ་རྩ་གཉིས་རྩ་སུམ་ཅུ་རྩ་གཉིས་སུ་འབབ་སྟེ། མི་ཕྱེད་མ་
ལ་སོགས་པའི་རྩ་རྣམས་ལ། རྩ་ཕྲན་ཡན་ལག་འབྲེལ་བའི་ལམ་ནས་འབབ་ཅིང༌། རོ་རྐྱང་
དབུ་མ་གསུམ་གྱི་ཡལ་ག་ལ་ཡང༌། རྩ་འདབ་ཀྱི་རྩ་རྣམས་ནང་དུ་འཁྱོགས་ནས་ཟུག་པའི་
ཚུལ་གྱིས་རྒྱུ་སྟེ། གཡས་གཡོན་རྒྱབ་གསུམ་གྱི་འདབ་མ་དབུས་མ་རྣམས་ནས་སོ་ཞེས་གསུང་
ངོ༌། །གསུམ་པ་ནི། གནས་ལ་སོགས་པའི་ངོ་བོར་བརྗོད། །ཕྱི་དང་མཐུན་པར་ནང་ན་གནས། །
མཁའ་སྤྱོད་རྣལ་འབྱོར་མ་རྣམས་བརྒྱད། །དེ་བཞིན་གཞན་ཡང་ས་སྤྱོད་མ། །གང་ཡང་ས་

འོག་གནས་མ་སྟེ། །དེ་དག་ཐམས་ཅད་ལེགས་པར་ནི། །གནས་གཞན་རབ་ཏུ་དབྱེ་བ་ཡིས། །
སྐུ་གསུང་ཐུགས་ཀྱི་འཁོར་ལོར་གནས། །གནས་ལ་སོགས་པ་ས་བཅུའི་ངོ་བོར་རྣམ་པར་
བཞག་པ་ནི། ཕྱི་རོལ་འཇིག་རྟེན་གྱི་ཁམས་ན། འཛམ་བུའི་གླིང་དུ་པུལླཱི་ར་མ་ལ་ཡ་སོགས་
གནས་སུ་བརྗོད་པ་དང༌། འཇིག་རྟེན་ཁམས་ཀྱི་སའི་དཀྱིལ་འཁོར་གྱི་ཕྱོགས་བཞི་གནས་སུ་
བཤད་པ་ལ་སོགས་པ། ཕྱི་འཇིག་རྟེན་ཁམས་དང་མཐུན་པར། ནང་དུ་ཡང་སྤྱི་བོ་ལ་སོགས་
པའི་གནས་བཞི་ས་དང་པོའམ་གནས་སུ་འཇོག་པ་ལ་སོགས་པ་ས་བཅུ་ཕྱི་དང་མཐུན་པར་
ནང་དུ་ཡང་གནས་སོ། །དག་པ་དཀྱིལ་འཁོར་གྱི་འཁོར་ལོ་ལ་ནི། མཁའ་སྤྱོད་ཀྱི་གནས་
བརྒྱད་དང༌། ས་སྤྱོད་ཀྱི་བརྒྱད་དང༌། ས་འོག་གི་བརྒྱད་ལ་གནས་པའི་རྣལ་འབྱོར་མ་དཔའ་
བོར་བཅས་པ་རྣམས་ཏེ། དེ་དག་ཐམས་ཅད་ལེགས་པར་གནས་པའི་སྐུ་གསུང་ཐུགས་ཀྱི་
འཁོར་ལོའི་ངོ་བོར་ས་བཅུ་པོ་གནས་ཤིང་ལམ་སྒོམ་པས་རྩ་རླུང་ཐིག་ལེ་རྣམ་པར་དག་པའི་
ས་བཅུ་ཡང་གནས་ལ་སོགས་པ་དག་གོ །གནས་གཞན་རབ་ཏུ་དབྱེ་བ་ཡིས། ཞེས་གསུངས་
པ་ལ། སྔར་རིགས་མཐུན་སྡེབས་ནས་གནས་པའམ་ས་བཅུར་བཤད་པ་ལས། སླར་ཡང་དོན་
གཅིག་ཀྱང་འཆད་ཚུལ་གཞན། གནས་དང་ཉེ་གནས་ལ་ནང་ཚན་བཞི་བཞི། གཞན་རྣམས་
ལ་གཉིས་གཉིས་ཏེ་ཉི་ཤུ་རྩ་བཞིའོ། །ཞེས་བོད་སྔ་མ་རྣམས་འཆད་ལ། རྒྱ་གར་བ་ཁ་ཅིག་
ཀྱང་ངོ༌། །འོན་ཀྱང་སྔར་ཕྱི་ནང་གཉིས་གསུངས་ནས། འདིར་སྐུ་གསུང་ཐུགས་ཀྱི་འཁོར་ལོ་
སོགས་དང་སྦྲེལ་བའི་ཕྱིར། གཞན་དེ་ཁོ་ན་ཉིད་དང་སྦྱར་བའི་རབ་དབྱེ་ལས། ལྷ་ལ་སྦྱར་བ་
དང་བདེ་བ་ཆེན་པོ་དང་སྦྱར་བ་གཉིས་སུ་འགྱུར་རོ་ཞེས་སྟོན་པར་ཐེ་ཚོམ་མེད་དེ། རྒྱུད་རྒྱལ་
གཞན་ལས། ཕྱི་ནང་གཞན་གསུམ་གྱི་རྣམ་གཞག་མཛད་པ་དང༌། དོན་གཅིག་གོ །གཞན་
ཞེས་པ་མཆོག་གི་དོན་ལ་བཤད་དགོས་པས། ཕྱི་ནང་གཉིས་ཀུན་རྫོབ་ཡིན་ལ། འདི་དོན་
དམ་ཤས་ཆེ་བས་མཆོག་ཏུ་དགོངས་སོ། །དེ་དག་གིས་འདི་སྐད་སྟོན་པར་འགྱུར་ཏེ། རྩ་སུམ་

ཅུ་རྩ་གཉིས་ཀྱི་ནང་གི་ཉི་ཤུ་རྩ་བཞི་ནི་ཕྱི་རུ་མཁའ་སྤྱོད། ས་སྟེང་ས་འོག་སྟེ། གནས་གསུམ་
དང་ཡུལ་ཉི་ཤུ་རྩ་བཞི་གཞན་དཀྱིལ་འཁོར་གྱི་འཁོར་ལོ་ལ་སྐུ་གསུང་ཐུགས་ཀྱི་འཁོར་ལོ་
གསུམ་དང་ནང་ཚན་ཉེར་བཞི་ལམ་བགྲོད་བྱ་ལ་ས་བཅུ་རྣམས་ཀྱི་རྣམ་དག་དང་འབྲེལ་བ་
ཡིན་ནོ་ཞེས་པའོ། །
བཞི་པ་ནི། གནས་ལ་སོགས་པའི་རྩ་བཅུ་དག །ཉི་ཤུ་རྩ་བཞིའི་དབྱེ་བ་ནི། །ཇི་ལྟར་
གནས་པའི་རང་བཞིན་གྱིས། །ལྷན་ཅིག་སྐྱེས་ལ་གནས་པར་དབྱེ། དགའ་བ་ལ་སོགས་ས་
རྣམས་སུ། །འདི་དག་ཉིད་ལ་ཡང་དག་བཤད། །དབང་པོ་ལ་སོགས་རང་བཞིན་གྱི། །བྱང་
ཆུབ་སེམས་དཔའ་རྣམས་ཀྱི་གནས། །ཕུང་པོ་ལ་སོགས་ཁྱད་པར་གྱིས། །སངས་རྒྱས་རྣམས་
ནི་ཀུན་གྱི་གནས། །སངས་རྒྱས་བྱང་ཆུབ་སེམས་རྣམས་ཀྱི། །སངས་རྒྱས་རྣམས་ནི་རབ་ཏུ་
འབབ། །བྱང་སེམས་སུམ་ཅུ་རྩ་གཉིས་ཀྱིས། །གང་ཚེ་འདིར་ནི་གང་གྱུར་པ། །དེ་ཚེ་སངས་
རྒྱས་སྲས་བཅས་ཀྱི། །སངས་རྒྱས་ཉིད་ནི་ཉེ་བར་འགྱུར། །ལྷན་ཅིག་སྐྱེས་ལ་གནས་པ་དབྱེ། 
ཞེས་པ་རྒྱ་དཔེ་ལས་བྷི་རྱནྟི་ས་ཧ་ཛཿ སྠི་ཏཱཿ ཞེས་འབྱུང་བས་སྠི་ཏཱཿ གནས་པའི་སྐད་དོད་
ཡིན་པས་རྣམ་པར་དབྱེ། ཞེས་བོད་དཔེ་མང་པོར་འབྱུང་བ་ནི་ཡི་གེ་མ་དག་པའོ། །གཞུང་
འདི་དག་གི་གསང་བའི་རིམ་པ་རྒྱས་པར་བཤད་པ་ནི་ཡིན་ལ། སྐབས་འདིར་དགའ་བ་བཅུ་
དྲུག་གི་རིམ་པས་མ་གསུངས་ཏེ། ས་བཅུའི་སྒོ་ནས་བཤད་པའོ། །དེ་ཡང་གནས་ལ་སོགས་
པའི་ས་བཅུ་པོ་དེ་དག་ནང་ཚན་ས་ལ་ཉི་ཤུ་རྩ་བཞིར་དབྱེ་བ་ཡིན་མོད་ཀྱི། ས་རྣམས་ཀྱི་རང་
བཞིན་ཇི་ལྟ་བུར་གནས་པ་ནི། ལྷན་ཅིག་སྐྱེས་པའི་ཡེ་ཤེས་ཁོ་ན་ཡིན་པ་ལ་ཁྱད་པར་མེད་
ཀྱང༌། རྩ་ཁམས་ཐིམ་ཚུལ་ཤས་ཆེ་ཆུང་གིས། མཉམ་བཞག་གི་ཡེ་ཤེས་སྟོབས་ཆེ་ཆུང་དང༌། 
རྗེས་ཐོབ་ཀྱི་ཡོན་ཏན་རྒྱ་ཆེ་ཆུང་ལས། གནས་པ་སའི་དབྱེ་བ་བཅུ་དང་ཉེར་བཞི་སོགས་དབྱེ་
བར་བྱའོ། །གནས་ལ་སོགས་པ་སྡེ་ཚན་བཅུས་བསྡུས་པའི་རྩ་འདི་དག་ཉིད་ལ་རབ་ཏུ་དགའ་

བ་ལ་སོགས་པའི་ས་རྣམས་སུ་ཤེས་པར་བྱ་བ་ཡིན་ནོ། །དེ་ཡང་གནས་ནི་རབ་ཏུ་དགའ་བ་སྟེ་
ས་དང་པོ། ཉེ་བའི་གནས་ནི། དྲི་མ་མེད་པ་སྟེ་ས་གཉིས་པ། ཞིང་ནི་འོད་བྱེད་པ་སྟེ་ས་གསུམ་
པ། ཉེ་བའི་ཞིང་ནི་འོད་འཕྲོ་བ་སྟེ་ས་བཞི་པ། འདུན་རྟོག་ནི་སྦྱང་དཀའ་བ་སྟེ་ས་ལྔ་པ། ཉེ་
བའི་འདུན་རྟོག་ནི་མངོན་དུ་གྱུར་པ་སྟེ་ས་དྲུག་པ། འདུ་བ་ནི་རིང་དུ་སོང་བ་སྟེ་ས་བདུན་པ། 
ཉེ་བའི་འདུ་བ་ནི་མི་གཡོ་བ་སྟེ་ས་བརྒྱད་པ། དུར་ཁྲོད་ནི་ལེགས་པའི་བློ་གྲོས་ཏེ་ས་དགུ་པ། 
ཉེ་བའི་དུར་ཁྲོད་ནི་ཆོས་ཀྱི་སྤྲིན་ཏེ་ས་བཅུ་པའོ། །དེ་དག་ཀྱང་མི་ཕྱེད་མ་ལ་སོགས་པའི་རྩ་
དང༌། དེ་དག་གི་ནང་ནས་འབབ་པའི་སོ་སེན་བསྐྱེད་པ་ལ་སོགས་པའི་ཁམས་རྣམས་དྷཱུ་ཏིར་
རྣམ་པར་དག་ཅིང༌། རྩ་རེ་དང་གྲངས་མཐུན་པར་དབུ་མའི་མདུད་པའི་གནས་རེ་རྣམ་པར་
གྲོལ་ཏེ་བྱང་ཆུབ་ཀྱི་སེམས་རྣམ་པ་གཉིས་ཀྱིས་གང་བ་ན། སེམས་ཉིད་ལྷན་ཅིག་སྐྱེས་པའི་
ཡེ་ཤེས་སུ་གྱུར་པ་ནི་ས་ཞེས་བྱ་སྟེ། དེ་ཡང་གསང་རིམ་དངོས་ཀྱི་ས་བཅུ་ལ་རགས་པའི་རྩ་
ཁམས་དེ་དག་དྭངས་མར་གྱུར་ཞིང༌། རང་བཞིན་ལྷན་ཅིག་སྐྱེས་པ་མངོན་དུ་མཚོན་ནུས་པའི་
ཞུ་བདེ་ལྷན་སྐྱེས་ཡིན་ལ། གསང་རིམ་གྱི་འབྲས་བུ་འཕགས་ལམ་གྱི་ས་བཅུ་ལ་ནི། ལམ་
གྱི་རང་བཞིན་དྭངས་མའི་རྩ་ཁམས་རྣམས། གདོད་མའི་རང་བཞི་གྱི་དྷཱུ་ཏིར་ཐིམ་པས། ཞུ་
བདེ་ཕྲ་མོས་ཁ་བསྒྱུར་བའི་རང་བཞིན་ལྷན་སྐྱེས་མཆོག་ཏུ་ཡངས་པ་དག་ཡིན་ནོ། །སྐབས་
འདིར་གནས་ལ་སོགས་པ་ས་བཅུ་དག་ཅེས་དཔེ་མང་པོ་ལས་འབྱུང་བ་ནི་ཡིག་ནོར་ཏེ། རྒྱ་
སྐད་དུ་པི་ཐཱ་དེ་ད་ཤ་ནཱ་ཊཱ་ཡ། ཞེས་འབྱུང་སྟེ། ནཱ་ཊཱ་ཡ་ཞེས་པའི་རྩ་དག་ཡིན་པས་སོ། །འོན་
ཀྱང་འགོས་འགྱུར་ལས། གནས་ལ་སོགས་པ་རྣམ་པ་བཅུ། །རྩ་ནི་ཉི་ཤུ་རྩ་བཞིར་བྱེད། ཅེས་
འབྱུང་བ་ལྟར་བཤད་ན་བདེའོ། འབྲོག་འགྱུར་ལས། ཉི་ཤུ་རྩ་བཞིར་དབྱེ་བ་ཡི། །གནས་ལ་
སོགས་པ་རྩ་བཅུ་རྣམས། །ཞེས་འབྱུང་བ་ནི་དཀྱུས་དང་འདྲའོ། །ས་བཅུ་ཚན་གཉིས་ཀར་
ཡང༌། གནས་དང་རབ་དགའ་སོགས་ཀྱི་མིང་གིས་འདོགས་པར་འདྲ་ཞིང༌། ཕྱི་ནང་གསང་

བའི་སྦྱོར་ཚུལ་གྱི་རིམ་པ་ཡང་འདྲ་མོད་ཀྱི། གནས་སོགས་ཞིང་རྣམས་སུ་བགྲོད་པས་མཁའ་
འགྲོ་མ་རྣམས་ཀྱི་འདུ་བ་ཐོབ་ཅིང༌། སྤྲོས་བཅས་སྤྲོས་མེད་ཀྱི་སྤྱོད་པ་ལ་བརྟེན་ནས་རྩ་
ཁམས་དངོས་ཀྱི་བདེ་བ་བསྐྱེད་པ་སོགས་དངོས་ནི་གསང་རིམ་གྱི་ས་བཅུ་ཡིན་པས། གནས་
སོགས་ཀྱི་སྒྲ་གཙོ་བོར་འདི་ལ་འཇུག་ལ། འཕགས་ལམ་གྱི་བཅུ་ལ་རབ་དགའ་སོགས་གཙོ་
བོར་འཇུག་གོ །གཞི་དུས་ཀྱི་རྩ་ཁམས་རགས་པ་འདི་རྣམས་ལའང་ས་བཅུར་འདོགས་པ་ནི། 
དབང་པོ་དྲུག་ལ་སོགས་པའི་བྱང་སེམས་དང༌། ཕུང་པོ་ལྔ་སོགས་ཀྱི་སངས་རྒྱས་རྣམས་ཀྱི་
གནས་སམ་བགྲོད་བྱ་ཡིན་པས་ས་ཞེས་བྱ་སྟེ། ཕན་ཚུན་གཅིག་གིས་གཅིག་ལ་ཕན་འདོགས་
པའི་ཕྱིར་རོ། །ཡང་རབ་ཏུ་འབབ་པ་ནི་རབ་ཏུ་འཇུག་པའི་དོན་ཏེ། རྒྱུན་ཆད་མེད་པར་རྟག་
ཏུ་འཇུག་པའོ། །ངེས་པའི་དོན་དུ་ནི། རྩ་ཁམས་འདི་རྣམས་ལ་སོགས་པ་ཕྱི་ནང་གི་དངོས་
པོའི་ཆོས་ཉིད་གང་ཡིན་པ་དེ། སེམས་ཉིད་གདོད་མའི་སངས་རྒྱས་རྣམས་རབ་ཏུ་འཇུག་
པའི་གནས་ཡིན་པའི་ཕྱིར་རོ། །དེ་དག་གིས་འདི་སྐད་བསྟན་པར་འགྱུར་ཏེ། ཕྱི་ནང་གི་ས་
བཅུ་འདི་རྣམས་ལ། ལམ་དང་འབྲས་བུའི་ས་བཅུར་འཇོག་པའི་རྒྱུ་མཚན་ཡོད་དེ། ལམ་གྱི་
ཡེ་ཤེས་ས་བཅུ་སྐྱེ་བའི་རྒྱུའི་གཙོ་བོ་ཡིན་པ་དང༌། སངས་རྒྱས་བྱང་སེམས་ཀྱི་སྦྱང་བྱ་རྣམས་
རོལ་བའི་གཞི་ཡིན་པ་དང༌། དེའི་ཆོས་ཉིད་ནི་ཕུང་སོགས་ཀྱི་ཆོས་ཉིད་རོལ་བའི་གནས་ཡིན་
པའི་ཕྱིར། ཞེས་པའི་དོན་ནོ། །གང་གི་ཚེ་རྩ་སུམ་ཅུ་རྩ་གཉིས་བྱང་སེམས་སུམ་ཅུ་རྩ་གཉིས་
ཀྱིས་གང་བར་གྱུར་པ་དེའི་ཚེ། སངས་རྒྱས་སྲས་དང་བཅས་པ་རྣམས་ཀྱི་ཐོབ་བྱ་འབྲས་བུ་
རྫོགས་པའི་སངས་རྒྱས་ཉིད་དང་ཉེ་བར་གྱུར་པ་མཐོང་ལམ་རབ་ཏུ་དགའ་བའི་ས་འཕགས་
པའི་གནས་ས་དང་པོ་ཐོབ་པར་འགྱུར་ཏེ། འདིར་སངས་རྒྱས་ལ་ཉེ་བར་ནི་ས་དང་པོའོ། །དེ་
ལྟར་ཡང༌། བྱང་ཆུབ་ལ་ནི་ཉེ་བ་དང༌། །སེམས་ཅན་དོན་སྒྲུབ་མཐོང་བ་ལ། །རབ་ཏུ་དགའ་བ་
སྐྱེ་འགྱུར་ཏེ། །དེ་ཕྱིར་རབ་དགའ་ཞེས་བརྗོད་དོ། །ཞེས་པས་སོ། །རྣམ་པ་གཞན་དུ་དེ་དག་

འཕགས་པའི་ས་ཁོ་ནར་ངེས་ན། སངས་རྒྱས་ཉིད་དུ་འགྱུར་ཞེས་གསུང་པར་རིགས་ཀྱི་ཉེ་
བར་འགྱུར་ཞེས་བྱ་བ་ནི་མ་ཡིན་ནོ། །
ལྔ་པ་ནི། རང་ལུས་ཉིད་ལ་སངས་རྒྱས་གནས། །གཞན་ནི་གང་ནའང་ཡོད་མ་ཡིན། །
ལུས་ལས་གཞན་དུ་སངས་རྒྱས་ཉིད། །མི་ཤེས་པ་ཡིས་བསྒྲིབས་པའི་ལུགས། །དོན་དམ་
པར་སེམས་ཅན་རྣམས་རང་གི་རང་བཞིན་སངས་རྒྱས་སུ་གདོད་ནས་གནས་པ་ཡིན་པས། 
དྲི་མ་སྦྱངས་པ་ཁོ་ནས་ཆོག་གིས་རང་བཞིན་ལས་གཞན་སངས་རྒྱས་གསར་བ་སྒྲུབ་པར་
འདོད་པ་ནི། རྨོངས་པའི་ལུགས་ཡིན་ལ། ཀུན་རྫོབ་ཏུ་ཡང་སངས་རྒྱས་ཐོབ་པའི་རྒྱུའི་གཙོ་
བོ་ནི་རང་ལུས་ཀྱི་རྩ་རླུང་ཐིག་ལེ་རྣམས་རྣམ་པར་དག་པ་ལས་ཡིན་ལ། ལུས་ལ་གནད་དུ་
བསྣུན་པ་ལས་གཞན་པའི་ཐབས་ཀྱིས་མ་ཡིན་པས། ཐབས་གཞན་གྱིས་སངས་རྒྱས་ཐོབ་
པར་འདོད་པ་ནི་གཏི་མུག་གིས་བསྒྲིབས་པའོ། །དྲུག་པ་ནི། གནས་དང་ཉེ་བའི་གནས་དང་
ནི། །ཞིང་དང་ཉེ་བའི་ཞིང་ཉིད་དང༌། །ཚནྡྷོ་ཧ་དང་དེ་བཞིན་གཞན། །དེ་ཡང་ཉེ་བའི་ཚནྡྷོ་ཧ། །
དེ་བཞིན་འདུ་བ་ཅན་ཉིད་དང༌། །ཉེ་བའི་འདུ་བ་ཅན་དེ་བཞིན། །དུར་ཁྲོད་ཉེ་བའི་དུར་ཁྲོད་
ཏེ། །གནས་སོགས་ས་ནི་བཅུ་རྣམས་སོ། །གཞུང་འདིར་རྒྱུད་ཀྱི་དངོས་བསྟན་ལས་ཇི་ལྟར་
འབྱུང་བ་བཞིན་བསྡུས་པས། མཐུང་སྤྱོད་དང་ཉེ་བའི་མཐུང་སྤྱོད་ལ་རྒྱས་བཤད་དམིགས་
བསལ་མ་བྱུང་ཡང༌། དོན་གྱིས་རྟོགས་པར་བྱ་སྟེ། གོང་དུ་སྐུ་གསུང་ཐུགས་ཀྱི་སྒོ་ལམ་དུ་བྱེད་
ཚུལ་བཤད་པ་དང༌། འོག་ཏུ་ཡང་མ་མོ་བཅུ་གཉིས་ཀྱི་གནས་པ་བཤད་པའི་ཕྱིར་རོ། །ལེའུའི་
མཚན་བསྟན་པ་ནི། དཔྱིད་ཀྱི་ཐིག་ལེ་ལས་དེ་བཞིན་གཤེགས་པའི་སྐུའི་བུ་ག་དགུའི་དབུས་
ན་གནས་པའི་བྷ་གའི་རྩ་གནས་ལ་སོགས་པ་བཅུ་ས་བཅུའི་དབང་ཕྱུག་གི་རང་གི་ངོ་བོ་
བཤད་པ་རྒྱས་པར་བསྟན་པ་སྟེ་བཞི་པའོ།། །། 
ས་བཅུའི་དབང་ཕྱུག་ནི་ས་བཅུ་པོ་ཐམས་ཅད་བདེ་བ་ཆེན་པོར་རོ་གཅིག་པའི་ཕྱིར། 

བདེ་ཆེན་ལྷན་ཅིག་སྐྱེས་པའི་མིང་ངོ༌། །དེ་ལྟར་ལེའུ་བཞི་པ་མདོར་བསྟན་དུ་གནས་པ་
ལས། གནས་ལ་སོགས་པའི་ངོ་བོར་བརྗོད་ཅེས་པ་ནས། སྐུ་གསུང་ཐུགས་ཀྱི་འཁོར་ལོར་
གནས། ཞེས་པའི་བར་རྒྱས་པར་བཤད་པ་ནི། ལེའུ་ལྔ་པ་འདི་ཡིན་ཏེ། འདི་ལ་རྩ་ཉེར་བཞི་
རྒྱས་བཤད་དམ། ཕྱི་ནང་གི་ས་བཅུ་རྒྱས་བཤད་ཅེས་བྱའོ། །དེ་ལ་བཤད་པར་དམ་བཅའ་བ་
ནི། དེ་ནས་དེ་བཞིན་གཤེགས་པ་གང་ཡང་རུང་བའི་སྐུའི་བུ་ག་དགུའི་ནང་ན་གནས་པ། བྷ་
གའི་རྩའི་རང་བཞིན་གནས་ལ་སོགས་པ་ས་བཅུ་དང༌། ཕ་རོལ་ཏུ་ཕྱིན་པ་བཅུ་དང༌། སྐུ་དང་
གསུང་དང་ཐུགས་སུ་གནས་པ། གནས་གཞན་གྱི་དབྱེ་བས། ཡུལ་གྱི་དབྱེ་བ་བཤད་པར་
བྱའོ། །དེ་ལ་བྷ་གའི་རྩའི་རང་བཞིན་ཞེས་བྱ་བ་ནི། རྩ་རྣམས་བྱང་ཆུབ་ཀྱི་སེམས་ཀྱི་རྟེན་བྱེད་
པའི་ཕྱིར་རོ། ཁ་ཅིག་བྷ་གའི་རྩ་དངོས་ནི། རྩ་ཉི་ཤུ་རྩ་བཞིའི་ཁོ་ནའོ་ཞེས་འདོད་ཀྱང༌། གོང་
དུ་ནང་གི་བཅུ་པ་བྷ་ག་ནི་ཞེས་པའི་རྒྱས་བཤད་དུ། དཔྲལ་བའི་གནས་ནས་བརྩམས་ནས་
ནི། ཞེས་སོགས་འབྱུང་བའི་ཕྱིར་མི་འཐད་དོ། །གནས་ལ་སོགས་པ་ས་བཅུ་དང༌། ཕ་རོལ་ཏུ་
ཕྱིན་པ་བཅུ་དང་ཞེས་བྱ་བ་ལ། ནང་གི་ཕ་རོལ་ཏུ་ཕྱིན་པ་གསར་དུ་ཐོབ་པའི་ནང་གི་ས་བཅུ་
ནི། གསང་རིམ་གྱི་གནས་སྐབས་སུ་ཡིན་ལ། སྐུ་དང་གསུང་དང་ཐུགས་སུ་གནས་པ་ནི། དེ་
ཉིད་བསྡུ་ན་ཐུགས་ཀྱི་ས་གཉིས། གསུང་གི་ས་བཞི། སྐུའི་ས་བཞི་རྣམས་སུ་འགྱུར་བས། 
སྐུ་གསུང་ཐུགས་གསུམ་དུ་བསྡུ་བ་དང༌། འཁོར་ལོ་གསུམ་གྱི་གནས་དང་གྲངས་མཐུན་
པར། ས་ཉི་ཤུ་རྩ་བཞི་ཡང་ཡིན་ནོ། །གནས་གཞན་གྱི་དབྱེ་བས་ཡུལ་ལ་སོགས་པ་ཞེས་པ་
ནི། དབྱེ་བའི་རྣམ་གྲངས་བཅུ་ལས་གཞན་ཉེར་བཞིའི་དོན་ལ་འཆད་མོད་ཀྱང༌། པུ་ལི་ར་མ་
ལ་ཡ་ལ་སོགས་པ་གནས་དང་ཡུལ་སྦྱར་བ་འདི་དག །ཕྱི་ནང་གི་ཆོས་དེ་ཁོ་ན་ཙམ་ཞིག་མ་
ཡིན་ནོ། །ཞེས་སྟོན་པའི་ཕྱིར། ཉེར་བཞིའི་དབྱེ་བ་འཆད་པའི་སྐབས་སུ། གཞན་ཞེས་སྨོས་
པར་གསལ་ལོ། །ལེའུའི་གཞུང་དངོས་ནི། སྤྱི་བོ་མ་ལ་ཡ་ཡི་ཡུལ། །དེ་བཞིན་སྤྱི་གཙུག་དྲ་བ་

འཛིན། །དེ་བཞིན་དུ་ནི་ཨོཊྱ་ན་ཉིད། །རྣ་བ་གཡས་པ་ཉིད་དུ་བརྗོད། །ལྟག་པའི་ལོགས་ནི་
ཨར་བུ་ཏ། །བཞི་པོ་གནས་ཞེས་བྱ་བ་ཡིན། །རྣ་བ་གཡོན་པའི་རང་བཞིན་ཅན། །དེ་བཞིན་
གོ་ད་བ་རིར་ཤེས། །རསྨི་ཤྭཱ་ར་ཞེས་གྲགས་པས། །སྨིན་དབུས་དེ་ནས་མིག་དག་ལ། །དེ་
བཞིན་དེ་བཱི་ཀོ་ཊ་གཞན། །ལག་པའི་རྩ་བ་མཱ་ལ་བ། །དེ་ལྟར་ཉེ་བའི་གནས་ཉིད་ནི། །ཐུགས་
ཀྱི་འཁོར་ལོར་རྣམ་གནས་པ། །གནས་ཀྱི་ཁྱད་པར་ངོ་བོ་ནི། །མཁའ་སྤྱོད་རྣམས་ཀྱི་ཡིན་
པར་བཤད། །མཆན་ཁུང་ཀཱ་མ་རུ་པར་འདོད། །ནུ་མ་ཨོ་ཏྲེར་རབ་ཏུ་འདོད། །འདི་དག་ཞིང་
དུ་ཡང་དག་བརྗོད། །ལྟེ་བ་ཏྲི་ཤ་ཀོ་ནར་འདོད། །སྣའི་རྩེ་མོ་ཀོ་ས་ལ། །དེ་དག་ཉེ་བའི་ཞིང་
དུ་བརྗོད། ཁ་ནི་ཀ་ལིང་ཀ་རུ་སྨྲས། །ལམ་པ་ཀ་ནི་མགྲིན་པའི་དབུས། །ཚནྡྷོ་ཧ་ཞེས་རྣམ་
པར་བཤད། སྙིང་ག་ཀཉྩིར་བརྗོད་པ་སྟེ། །ཆུ་སོ་ཧི་མ་ལ་ཡ་ཉིད། །དེ་ཡང་ཉེ་བའི་ཚནྡྷོ་ཧ། །
དེ་ལྟར་ཡུལ་རྣམས་ཐམས་ཅད་ནི། །གསུང་གི་འཁོར་ལོར་རྣམ་གནས་པ། །གནས་ཀྱི་ཁྱད་
པར་ངོ་བོ་ནི། །ས་སྤྱོད་རྣམས་ཀྱི་ཡིན་པར་བཤད། །ཡི་དྭགས་ལྷག་གནས་རྟགས་ལ་སྟེ། །གྲ་ཧ་དེ་བ་ཏྱ་བཤང་ལམ། །འདི་དག་འདུ་བར་བརྗོད་པ་ཡིན། །བརླ་ནི་སོ་སོར་རཥྚར་བརྗོད། །
གསེར་གྱི་གླིང་གི་མིང་ཅན་དུ། །རྗེ་ངར་གཉིས་ནི་རྣམ་པར་བཤད། །ཉེ་བ་ཡི་ཡང་འདུ་བ་
ཉིད། །སོར་མོ་ན་ག་ར་རུ་བརྗོད། །སིནྡྷུ་ངེས་པར་རྐང་བའི་བོལ། །དུར་ཁྲོད་དུ་ནི་ཡང་དག་
བརྗོད། །མཐེ་བོང་མ་རུར་རབ་ཏུ་སྨྲས། །པུས་མོ་ཀུ་ལུ་ཏ་རུ་བརྗོད། །འདི་དག་ཉེ་བའི་དུར་
ཁྲོད་ཉིད། །གནས་ཀྱི་ཁྱད་པར་ངོ་བོ་ནི། །ས་འོག་རྣམས་ཀྱི་ཡིན་པར་བཤད། །དེ་དག་གི་
ཚིག་དོན་ནི་གོ་སླ་ལ། དེ་ལ་རེ་ཞིག་ཕྱི་རོལ་གྱི་དབང་དུ་བྱས་ནས། ཕྱོགས་བཅུའི་སངས་རྒྱས་
ཀྱི་ཞིང་རབ་འབྱམས་ལ། ཡུལ་ཆེན་ཉེར་བཞིར་བརྩི་བ་དང༌། སྟོང་གསུམ་གཅིག་ལ་བརྩི་
བ་དང༌། གླིང་བཞི་པའི་འཇིག་རྟེན་གྱི་ཁམས་གཅིག་ལ་བརྩི་བ་དང༌། འཛམ་བུ་གླིང་ཁོ་ན་
ལ་བརྩི་བ་དང༌། རྒྱ་ཁམས་རེ་རེ་ལ་བརྩི་བ་དང༌། གྲོང་ཁྱེར་ལྟ་བུར་གཅིག་ལ་བརྩི་བ་དང༌། 

སྒྲུབ་པ་པོ་རང་ཉིད་གང་དུ་གནས་པའི་ས་དེ་ཉིད་ལ་བརྩི་བ་རྣམས་ཡོད་པ་ལས། དྲོད་ཐོབ་
ནས་སྤྱོད་པ་སྤྱོད་ཅིང༌། འཇིག་རྟེན་པའི་ལམ་ལ་གནས་པའི་རྣལ་འབྱོར་པ་རྣམས་ལ། ལྷག་
པར་འཁོ་བའི་དབང་དུ་བྱས་ནས། འཛམ་བུ་གླིང་སྤྱི་ལ་བཞག་པའི་ཡུལ་ཉི་ཤུ་རྩ་བཞི་ཉིད་
གཙོ་བོར་སྨོས་སོ། །དེ་རྣམས་ས་བཅུའི་རང་བཞིན་ཅན་ཡིན་ཞིང༌། དེ་དག་སྐོར་བས་ས་བཅུ་
རིམ་གྱིས་ཐོབ་པའི་རྒྱུར་འགྱུར་རོ་ཞེས་དབང་པོ་དམན་པ་རྣམས་ཀྱི་ངོར་བསྟན་པ་ཡིན་ལ། 
དགོངས་གཞི་ནི་ས་དང་པོ་ལྟ་བུ་ལ་མཚོན་ན། སྤྱི་བོ་ལ་སོགས་པའི་རྩ་གནས་བཞི་རྣམ་པར་
དག་ཏུ་ཉེ་བ་ན། གནས་དེ་དག་གི་མཁའ་འགྲོ་མ་རྣམས་དང་འདུས་པ་ལས། དེ་མ་ཐག་ཏུ་རྩ་
གནས་དེ་དག་དག་སྟེ་ས་དང་པོ་ཐོབ་པའི་རྒྱུ་ཁྱད་པར་ཅན་དུ་འགྱུར་བས་སམ། རྩ་གནས་དེ་
རྣམས་དག་པའི་སྒྲུབ་པ་པོ་ས་དང་པོ་ཐོབ་པ་དེ་ལ་གནས་བཞི་པོ་དེའི་དཔའ་བོ་མཁའ་འགྲོའི་
འདུ་བ་རྒྱུན་མི་འཆད་པར་འབྱུང་བས། ས་དང་པོའི་ཕན་ཡོན་དང་འབྲེལ་བའི་ཕྱིར། འབྲེལ་
བ་ཅན་གྱི་སྒོ་ནས། ཕྱིའི་གནས་བཞི་ལ་ཡང་ས་དང་པོར་བཏགས་པ་ཡིན་ནོ། །དེ་བཞིན་དུ་
ནང་ལུས་ཀྱི་གནས་དང༌། བསྐྱེད་རིམ་གྱི་དཀྱིལ་འཁོར་ལ་ཡང་འདི་དག་ས་བཅུ་ཡིན་པས་
རང་ལུས་ལ་ས་བཅུ་གནས་ཤིང༌། དཀྱིལ་འཁོར་སྒོམས་པས་དེ་རྣམས་མྱུར་དུ་ཐོབ་བོ་ཞེས་
དབང་པོ་འབྲིང་རྣམས་སྤྲོ་བ་བསྐྱེད་པའི་ཕྱིར་གསུངས་བ་ཡིན་ལ། དགོངས་གཞི་ནི་རྩ་རླུང་
ཐིག་ལེ་དེ་རྣམས་དག་པས་ས་རྣམས་ཐོབ་པ་དང་། བསྐྱེད་རིམས་པའི་དཀྱིལ་འཁོར་ལ་དེར་
མོས་པ་ལམ་བྱེད་བྱས་པས། དེ་དག་མངོན་དུ་འགྱུར་བའི་རིང་ལམ་དུ་འགྲོ་བ་ལ་དགོངས་
སོ། །དབང་པོ་རྣོན་པོ་ལ་ནི་བདེ་སྟོང་ལྷན་ཅིག་སྐྱེས་པའི་སར་གསུངས་ཤིང༌། དབང་པོ་ཆེས་
མཆོག་ཏུ་གྱུར་པ་ལ་ནི། བདེ་སྟོང་ལྷན་སྐྱེས་དེ་ལས་ཀྱང་རང་བཞིན་ལྷན་ཅིག་སྐྱེས་པའི་ས་
བཅུ་གདོད་ནས་གྲུབ་པ་ཐོབ་པར་གསུངས་སོ། །གནས་ལ་སོགས་པའི་ས་བཅུ་རྣམས། །རང་
ལུས་སྐྱེས་པ་དེ་དག་ཀུན། །གནས་ཀྱི་དབྱེ་བས་འབྱེད་པ་ཡིན། །ཕྱི་དང་མཐུན་པར་ནང་ན་

གནས། །སངས་རྒྱས་རྣམས་ཀྱི་ས་བཅུ་རྣམས། །སྐུ་གསུང་ཐུགས་ཀྱི་འཁོར་ལོ་ལ། །ཉི་ཤུ་
རྩ་བཞིའི་དབྱེ་བ་ཡིས། །རྩ་རྣམས་ཀུན་གྱི་གནས་དག་ནི། །ཀུན་ནས་ཡང་དག་བཤད་པ་
ཡིས། གནས་འདི་རྣམས་སུ་མཁའ་འགྲོ་མ། །རྩའི་གཟུགས་ཀྱིས་ཡང་དག་གནས། །རང་
ལུས་ལ་གནད་དུ་བསྣུན་པ་ལས། རྩ་རླུང་ཐིག་ལེ་རྣམ་པར་དག་པ་ལ་བརྟེན་ནས་སྐྱེས་པའི་
ཡེ་ཤེས། གནས་ལ་སོགས་པ་ས་བཅུ་པོ་དེ་དག་ཀུན་ནི། རང་བཞིན་འདྲ་ཡང་གནས་ཐ་དད་
ཀྱི་དབྱེ་བས་ཕྱེ་བའི་རྩ་རླུང་ཐིག་ལེ་ཐིམ་ཚུལ་སྟོབས་ཆེ་ཆུང་གི་དབྱེ་བའི་འབྱེད་པ་ཡིན་ལ། 
ཕྱི་དང་མཐུན་པར་ནང་ན་གནས་པ་ནི་གོང་དུ་བཤད་པ་ལྟར་ཏེ། དེ་ལྟར་སངས་རྒྱས་རྣམས་
ཀྱི་རྒྱུའི་ས་བཅུ་པོ་རྣམས། བསྐྱེད་རིམ་གྱི་སྐབས་སུ་སྐུ་གསུང་ཐུགས་ཀྱི་འཁོར་ལོ་ལ། རྩིབས་
དང་དཔའ་བོ་དང་ལྷ་མོ་ཉེར་བཞིའི་དབྱེ་བས་མཚོན་ཞིང༌། རྩ་རྣམས་ཀུན་གྱི་གནས་སྤྱི་བོ་ལ་
སོགས་པ་ཉེར་བཞི་པོ་འདི་དག་ནི། པུལླི་ར་མ་ལ་ཡ་ལ་སོགས་པར་ཀུན་ནས་ཡང་དག་པར་
བཤད་པའི་གནས་འདི་རྣམས་སུ་ནི་མཁའ་འགྲོ་མ་རྣམས་རྩའི་གཟུགས་ཏེ་རང་བཞིན་དུ་
ཡང་དག་པར་གནས་སོ། །ཞེས་ཏེ་སྤྱི་བོ་ལ་སོགས་པ་གནས་ཉེར་བཞི་ནི་པུལླི་ར་མ་ལ་ཡ་ལ་
སོགས་པ་ཡུལ་ཉེར་བཞི་དང༌། མི་བྱེད་མ་ལ་སོགས་པ་རྩ་ཉེར་བཞི་ནི། རབ་ཏུ་གཏུམ་མ་ལ་
སོགས་པ་རྣལ་འབྱོར་མ་ཉེར་བཞི་དང༌། སོ་སེན་སྐྱེད་པའི་རྒྱུའི་ཐིག་ལེ་ལ་སོགས་པ། ཁམས་
ཉེར་བཞི་ནི། ཁནྜ་ཀ་པཱ་ལ་ལ་སོགས་པ་དཔའ་བོ་ཉེར་བཞིའི་རང་བཞིན་དུ་གནས་པ་ཡིན་ནོ་
ཞེས་སོ། །ལེའུའི་མཚན་བསྟན་པ་ནི། དཔྱིད་ཀྱི་ཐིག་ལེ་ལས། གནས་ལ་སོགས་པ་ས་བཅུ་
རྒྱས་པར་བསྟན་པའི་དབྱེ་བ་སྟེ་ལྔ་པའོ།། །། 
རྒྱས་པར་བསྟན་པ་ནི་ལེའུ་བཞི་པ་ལ་ལྟོས་ནས་སོ། །ད་ནི་ལེའུ་དྲུག་པ་སྟེ་འདིས་སྤྱིར་
རྩ་དང་ཐིག་ལེ་མཐའ་དག་རྒྱས་པར་བསྟན་ཞིང༌། ཁྱད་པར་དཔྱིད་དང་ཐིག་ལེ་ངོས་འཛིན་
མཛད་པས། དཔྱིད་དང་ཐིག་ལེ་བཤད་པའི་ལེའུ་ཞེས་ཀྱང་བྱའོ། །དེ་ལ་བཤད་པར་དམ་

བཅའ་བ་ནི། དེ་ནས་དེ་བཞིན་གཤེགས་པ་གང་ཡང་རུང་བའི། སྐུའི་གནས་ཇི་ལྟ་བར་སོན་
པའི་རྩའི་འཁོར་ལོ་མདོར་བསྟན་པར་བྱའོ། །གནས་ཇི་ལྟ་བར་སོན་པ་ནི་གནས་ཚུལ་ལ་
ཇི་ལྟར་ཡོད་པའི་དོན་ཡིན་ལ། མདོར་བསྟན་པ་ནི་རྒྱུད་གཞུང་རྣམས་ལས་མཐའ་ཡས་པ་
གསུངས་པའི་དོན་གྱི་གཙོ་བོ་གནད་ཆེ་ཤོས་རྣམས་མདོ་ཙམ་དུ་བྱས་ཞེས་པ་སྟེ། གཞུང་འདི་
ཉིད་དུ་མདོར་བསྟན་རྒྱས་བཤད་ཀྱི་ནང་ཚན་མདོར་བསྟན་ནི་མ་ཡིན་ནོ། །
གཉིས་པ་ལེའུ་དངོས་ལ། དཔྱིད་ཀྱི་ཐིག་ལེ་ངོས་བཟུང༌། སྐུ་གསུང་ཐུགས་ཀྱི་བཟླས་
པ་བཤད། འཁོར་ལོ་བཞིའི་རང་བཞིན་བསྟན། རྩ་སུམ་ཅུ་རྩ་བདུན་རྒྱས་པར་བསྟན་པའོ། །
དང་པོ་ནི། སྙིང་གི་ནང་སོན་པདྨ་ནི། །འདབ་མ་བརྒྱད་པ་སྙིང་པོར་བཅས། །དེ་ཡི་ནང་དུ་
སོན་པའི་རྩ། །རང་གི་ངོ་བོ་འབར་བའི་མེ། །ཆུ་ཤིང་གི་ནི་མེ་ཏོག་བཞིན། །འཕྱང་ཞིང་ཁ་ནི་
འོག་ཏུའོ། །དེ་ཡི་ནང་སོན་དཔའ་བོ་ནི། །ཉུང་ཀར་གྱི་ནི་སྦོམ་ཕྲ་ཙམ། །གཞོམ་མེད་ཧཱུཾ་གི་ས་
བོན་ནི། ཁ་བ་ལྟ་བུ་འཛག་པ་ཉིད། །ལུས་ཅན་རྣམས་ཀྱི་སྙིང་དགའ་བ། །འདི་ནི་དཔྱིད་ཅེས་
བྱ་བར་བཤད། །སྙིང་ག་ཆོས་ཀྱི་འཁོར་ལོའི་གནས་ན་རྩ་པདྨ་འདབ་བརྒྱད་ལྟ་བུ་ལ་སྙིང་
པོ་སྟེ་ལྟེ་བ་དང་བཅས་པ་ཡོད་པ་ལས། ལྟེ་བ་ནི་རྩ་དབུ་མའི་ཆ་ཤས་ཡིན་ལ། དབུ་མ་དེའི་
ནང་དུ་སོན་ཞིང་གནས་པའི་རྩ་ནི། རང་གི་ངོ་བོ་འབར་བའི་མེ་ཞེས་བྱ་བ་ལ། འགོས་འགྱུར་
ལས། མར་མེ་ལྟ་བུའི་གཟུགས་ཅན་ཏེ། ཞེས་འབྱུང་བ་བདེ་བས། མར་མེ་ལྟར་འོད་ཟེར་
རབ་ཏུ་འབར་བ། རང་འོད་འཕྲོ་བའི་གཟུགས་ཅན་ཏེ། རྩ་དེ་ཡང་ཆུ་ཤིང་གི་མེ་ཏོག་ལྟར་ཁ་
ཐུར་དུ་བལྟ་ཞིང༌། འདབ་མ་བརྒྱད་པའི་རྣམ་པ་ལ་དབུས་ཟངས་དུང་ལྟ་བུའི་གཟུགས་ཅན་
ཐུར་དུ་འཕྱང་བཞིན་པ་མཐེ་བོང་གི་དཀྱུས་ཙམ་མོ། །རྩ་དེའི་ནང་དུ་དཔའ་བོ་སྟེ་དཔལ་ཧེ་རུ་
ཀའི་རང་བཞིན་གྱི་ཐིག་ལེ་བྱང་ཆུབ་ཀྱི་སེམས་དཔྱིད་ཅེས་བྱ་བ་ངོ་བོ་དཀར་དམར་མཉམ་
པར་འདྲེས་པ་ལས་དཀར་པོས་དབང་བསྒྱུར་བ། སེམས་ཀྱི་རྟེན་རླུང་དྲོད་ཀྱི་རང་བཞིན་གྱིས་

ཁྱབ་པ། ཡུངས་ཀར་སྦོམ་པོའི་ཚད་ཙམ་ཧཱུཾ་གི་སྒྲ་ཅན་འཁོར་འདས་ཀུན་གྱི་ས་བོན་གཞོམ་
དུ་མེད་པའི་རང་བཞིན་ཁ་བའི་མདོག་ཅན་ཞུ་ཞིང་འཛག་པའི་ངང་ཚུལ་ལོ། །གཞོམ་དུ་མེད་
པའི་དོན་ནི། རྡུལ་ཕྲ་རབ་ཀྱི་ཐིག་ལེ་དེ་དངོས་སུ་ན་ལུས་ཀྱི་ཁམས་མཐའ་དག་བསྐྱེད་ཅིང་
སྡུད་པའི་གཞི་ཡིན་པས། དང་པོ་ལུས་འཆགས་པ་ནས་མཐར་འཆི་བའི་བར་དུ། མི་གཡོ་ཞིང་
འཕེལ་འགྲིབ་མི་བྱེད་པའི་དོན་ཡིན་ལ། དེ་ལ་གནས་པའི་རླུང་སེམས་ནི་ཇི་སྲིད་སངས་རྒྱས་
མ་ཐོབ་ཀྱི་བར་དུ་རྒྱུན་མི་འཆད་པས་གཞོམ་པར་དཀའ་བའི་ཕྱིར་གཞོམ་མེད་དང༌། དེའི་
ཆོས་ཉིད་ནི་གཞོམ་གཞིག་མི་སྲིད་པའི་གཞོམ་མེད་ཡིན་ཞིང༌། དེ་དག་རྟེན་དང་བརྟེན་པའི་
ཚུལ་དུའང་འཇོག་པས། གཅིག་གི་མི་ཤིགས་པའི་མཚན་ཉིད་གང་ཡིན་པ་དེ། གཅིག་ཤོས་
ལ་ཡང་ཅི་རིགས་པར་སྦྱར་བར་བྱའོ། །དཔྱིད་ཅེས་བྱ་བ་ནི། ལུས་ཅན་རྣམས་ཀྱི་སྙིང་དགའ་
བར་བྱེད་པས་ན་དཔྱིད་དེ། དཔྱིད་ཀྱི་དུས་སུ་ལྗོན་ཤིང་དང་ལོ་མ་དང་མེ་ཏོག་དང་ལྡུམ་བུ་
རྣམས་ཁ་འབུས་པས་སྐྱེ་བོ་རྣམས་དགའ་བར་བྱེད་པ་དང་འདྲ་བར། འདིས་ཐིག་ལེ་མཐའ་
དག་ཁ་འབུས་ཤིང་སྐྱེད་པར་བྱེད་ལ། གང་ལུས་ཅན་རྣམས་ཀྱི་དགའ་བ་དང་བདེ་བ་དང་
ཚིམ་པ་དང༌། བཀྲག་མདངས་དང་སྟོབས་དང༌། ནུས་པ་དང༌། ལྡང་བ་ཡང་བ་དང༌། ཟོ་མདོག་
བདེ་བ་ཐམས་ཅད་ནི་འདིས་བྱེད་པའི་ཕྱིར་དཔྱིད་དེ་བ་སན་ཏའོ། །རྒོད་མའི་མེ་ཡི་གཟུགས་
ཀྱིས་ནི། །ཕག་མོ་ཐིག་ལེར་བརྗོད་པ་སྟེ། །འདིར་ངོ་བོའམ་གཟུགས་ཞེས་བྱ་བ་ནི་རྣམ་པ་
འདྲ་བའི་དོན་ཏེ། རྒོད་མའི་མེ་ནི་རྟ་གདོང་གི་མེ་ཞེས་བྱ་བ་ཁོར་ཡུག་གི་མེ་ཡིན་ལ། དེ་ཉིད་
རྟའི་གཟུགས་ཀྱི་གནས་སོ་ཞེས་འཇིག་རྟེན་དུ་གྲགས་པ་ལྟར་ཐ་སྙད་སྦྱོར། ཇི་ལྟར་རྒྱ་མཚོ་
ཆེན་པོ་ནི། ཆུ་ཀླུང་ཆེན་པོ་བྱེ་བ་ཕྲག་བརྒྱ་འབབ་ཅིང༌། རྟག་ཏུ་ཆར་གྱི་རྒྱུན་གཉའ་ཤིང་ཙམ་
འབབ་པས། ཕྱོགས་ཐམས་ཅད་ནས་འགེངས་པར་བྱེད་ཀྱང༌། མེ་དེས་ཡོངས་སུ་སྐེམས་པར་
བྱེད་པས་འཕེལ་བ་དང་བྲི་བར་མི་མངོན་ཏེ། འདིས་ཀྱང་ཁམས་ཀྱི་ཚོགས་པ་མཐའ་དག་

འགྱུར་བ་དང་སྨིན་པ་དང༌། སྐེམས་པར་བྱེད་པས། ཁམས་དུ་མ་འདུས་པའི་ལུས་འདི་ཡང་
འཕེལ་བར་མི་མངོན་ནོ། །ལམ་དུ་བྱས་ན་ནི་ཡེ་ཤེས་ཀྱི་སྣང་བ་སྐྱེད་ཅིང༌། སྙིགས་མ་མཐའ་
དག་སྲེག་པར་བྱེད་པས་ཀྱང་དེ་དང་འདྲ་སྟེ། ལྟེ་བ་སྤྲུལ་པའི་འཁོར་ལོའི་དབུས་ཀྱི་སྙིང་པོ། 
དབུ་མའི་ནང་གི་རྩ་མདུད་ཆོས་འབྱུང་གི་དབྱིབས་ཅན་ལཱ་མ་ལས་ཐོབ་པའི་དམར་ཆ་དྭངས་
མའི་གཙོ་བོ་འཇུ་བྱེད་དང་སྲེད་བྱེད་ཀྱི་ངོ་བོ་འདོད་ཆགས་ལ་སོགས་པའི་གདུང་བ་སྐྱེད་པར་
བྱེད་པ། ཨ་ཐུང་ངམ་ཨཾ་ཡིག་གི་སྒྲ་ཅན་ཐིག་ལེ་རྡུལ་གྱི་ཁམས་གནས་པ་ནི། རྡོ་རྗེ་ཕག་མོའི་
ངོ་བོ་གཏུམ་མོའི་མེ་སྟེ། དྭངས་མ་ལུས་ཐམས་ཅད་ལ་ཁྱབ་པར་བྱེད་པ་པོ་དང༌། སྙིགས་མ་
རྣམས་ལས་དྭངས་མ་འབྱེད་པ་བྱེད་པ་པོ་དང༌། ཁམས་ཉི་ཤུ་རྩ་བཞི་སོགས་སོ་སོར་འབབ་
པར་བྱེད་པ་པོ་དང༌། བདེ་བ་བསྐུལ་བྱེད་ཡིན་པའི་ཕྱིར། ཐིག་ལེ་ཏེ་ཏི་ལ་ཀའོ། །ལས་ཀྱི་
རླུང་གིས་བསྐུལ་བ་ཡིས། །ལྟེ་བའི་དཀྱིལ་འཁོར་དུ་ནི་འབར། །དཔྱིད་ཐོབ་པས་ནི་ལེགས་
ཚིམས་ཤིང༌། །སྙོམས་པར་འཇུག་ནས་རྣམ་པར་གནས། །འདི་ནི་ཧེ་རུ་ཀ་དཔལ་དཔའ། །
དཔྱིད་ཀྱི་ཐིག་ལེར་བརྗོད་པ་སྟེ། །རྣལ་འབྱོར་མ་ཡི་གཟུགས་བསྟེན་ནས། རྒྱུ་དང་མི་རྒྱུ་
ཡང་དག་གནས། །དེ་ལྟར་དཔྱིད་དང་ཐིག་ལེ་དེ་དག་འདྲེས་པ་དཔྱིད་ཀྱི་ཐིག་ལེར་འགྱུར་
ཚུལ་ནི། ལས་ཀྱི་རླུང་ཞེས་བྱ་བ། སྒོམ་པའི་སྟོབས་ལས་ལྟེ་བ་དང་གསང་བའི་བར་གྱི་རྩ་དབུ་
མ་རྒྱས་པ་ལས། དེར་བདེ་བ་བསྐུལ་བའི་རླུང་གསར་དུ་སྐྱེ་བར་འགྱུར་ཏེ། དེས་དང་པོ་ལྟེ་
འོག་སོར་བཞི་ན་གནས་པའི་ཚངས་པའི་མེ་སྦར་བར་བྱེད་ཅིང༌། མེ་རླུང་ལྷན་ཅིག་དབུ་མའི་
ནང་ནས་སོང་སྟེ། ལྟེ་བའི་དཀྱིལ་འཁོར་དུ་ཨཾ་ཡིག་སྦོར་བར་བྱེད་དོ། །དེ་ཡང་ཚངས་པའི་མེ་
ནི། དམར་ཆ་ཁོ་ན་ཡིན་ལ། ལྟེ་བའི་ཕག་མོ་ནི་དཀར་དམར་འདྲེས་པ་ཡིན་ཡང༌། དམར་པོ་
ཤས་ཆེ་ཤིང་དམར་པོས་དབང་བསྒྱུར་བ་ཡིན་ནོ། །དེའི་ཕྱིར་དེ་འབར་བར་དཀའ་བས། དེ་
སྦར་བ་ལ་གཞན་སྦར་བ་སྔོན་དུ་འགྲོ་དགོས་པ་ཡིན་ནོ། །ལྟེ་བའི་མེ་འབར་བའི་མཐར་སྙིང་

གའི་དཔྱིད་ཞུ་ནས་ལྟེ་བར་བབས་ཏེ་གཏུམ་མོ་དམར་ཆ་དང་འདྲེས་པས་ལྷག་པར་ཡང་བདེ་
བ་དམ་པས་ཚིམ་ཞིང༌། ལྟེ་བའི་དབུས་སུ་དཀར་དམར་གཉིས་གཅིག་ཏུ་མཉམ་པར་ཞུགས་
པས་གནས་པ་ནི་དཔྱིད་ཐིག་ཁ་སྦྱོར་དང༌། དཔྱིད་ཀྱང་ཡིན་ལ་ཐིག་ལེ་ཡང་ཡིན་པས་དཔྱིད་
ཐིག་ཁ་སྦྱོར་རོ། །དཔྱིད་ཐོབ་པ་ཞེས་བྱ་བ། འགོས་འགྱུར་ལས། བ་སན་ཏ་དང་ཕྲད་པས་
དགའ། །ཞེས་ཐོབ་པ་ཕྲད་པས་བསྒྱུར་བ་ཉིད་ལེགས་སོ། །འདྲེས་པ་ལས་ཐོབ་པའི་ཡེ་ཤེས་
ནི། རྫོགས་རིམ་གྱི་ལྷ་དཔལ་ཧེ་རུ་ཀ་ཡིན་ལ། ཉོན་མོངས་འཇོམས་པའི་ཕྱིར་དཔའ་བོའོ། །
དེ་ལྟ་བུའི་དཔྱིད་དང་ཐིག་ལེའི་ནུས་པ་རྣམས། རྣལ་འབྱོར་མ་རྩའི་གཟུགས་རྣམས་ལ་ཁྱབ་
ཅིང༌། བསྟེན་ནས་རྒྱུ་བ་རླུང་དང་མི་རྒྱུ་བ་ཁམས་རྣམས་ཀྱང་དཔྱིད་ཐིག་གིས་ཡང་དག་པར་
བྱིན་གྱིས་བརླབས་ནས་གནས་སོ། །ཞེས་པ་དྲང་དོན་ནོ། །ཡང་དག་པར་ན་དཔྱིད་ཀྱི་རང་
བཞིན་གནས་ཚུལ་ཐིག་ལེ་མི་འགྱུར་བའི་བདེ་བ་དང༌། ཐིག་ལེའི་རང་བཞིན་གནས་ཚུལ་
རྣམ་པ་ཐམས་ཅད་པའི་གཏུམ་མོ་ཡིན་ལ་དེ་གཉིས་ཟུང་དུ་འཇུག་པ་ནི་རྣལ་འབྱོར་མ་སྟེ་རྣམ་
པ་ཐམས་ཅད་པའི་གཟུགས་བསྟེན་པ་སྟེ་བཟུང་ནས། བརྟན་གཡོ་ཐམས་ཅད་ལ་ཡང་དག་
པར་གནས་སོ་ཞེས་པ་སྟེ་ངེས་དོན་ནོ། །འདིར་གཟུགས་བསྟེན་ནས་ཞེས་པ། འབྲོག་མིས་
གཟུགས་འཛིན་པ་ཞེས་དང༌། འགོས་ཀྱི་གཟུགས་བཟུང་ནས་ཞེས་པ་ལྟར་བདེའོ། །ལམ་དུ་
མ་བྱས་པའི་གནས་སྐབས་ན་ཡང༌། འཆི་བ་དང་གཉིས་སྤྲོད་ལ་སོགས་པའི་སྐབས་སུ་ལས་
ཀྱི་རླུང་གཡོས་པ་དང༌། དཔྱིད་ཐིག་ཁ་སྦྱོར་དུ་འགྲོ་ཚུལ་རྗེས་མཐུན་པ་ཡོད་ཅིང༌། ལམ་སྒོམ་
པ་ལས་བྱུང་བའི་ལས་ཀྱི་རླུང་ཡང་རྣམ་པ་གསུམ་སྟེ། རང་ལུས་ཐབས་ལྡན་ལ་བརྟེན་ནས་
སྐྱེས་པ་དང༌། གཞན་ལུས་ཤེས་རབ་ཀྱི་རྐྱེན་གྱིས་བྱུང་བ་དང༌། སྤྲོས་བྲལ་ཕྱག་རྒྱ་ཆེན་པོ་
ལ་བརྟེན་ནས་ཤར་བའོ། །ཕྱི་མ་ལ་ཡང་རྣམ་བཅས་རྣམ་མེད་གཉིས་ཡོད་ཀྱང་རྣམ་བཅས་
མཆོག་གོ །ལས་ཀྱི་རླུང་གིས་གཏུམ་མོ་སྦར་བ་ནས་བརྩམས་ཏེ་དཔྱིད་ཐིག་ཁ་སྦྱོར་དུ་འགྱུར་

བའི་བར་དུ། རིམ་པ་རྒྱ་ཆེན་པོ་ཡོད་པ་ནི་འོག་ཏུ་འཆད་པར་འགྱུར་རོ། །དཔྱིད་ཀྱི་ཐིག་ལེ་
ཡང་གཉིས་ཏེ། ཀུན་རྫོབ་རྫས་ཀྱི་དཔྱིད་ཐིག་དང༌། དོན་དམ་ཡེ་ཤེས་ཀྱི་དཔྱིད་ཐིག་གོ །དང་
པོ་ལ་ཡང་ལམ་དུ་བྱས་པ་དང༌། མ་བྱས་པ་གཉིས་སོ། །
གཉིས་པ་ནི། ལུས་ངག་ཡིད་ཀྱི་དབྱེ་བ་ཡིས། སྒོ་ནི་རྣམ་པ་གསུམ་འབྱུང་སྟེ། །དེ་ནི་འགྲོ་
དང་འོང་བྱེད་པ། །འདི་ནི་ཀུན་གྱི་ལུས་ལ་གནས། རླུང་ནང་དུ་འོང་བ་ནི་སྐུ་རྡོ་རྗེའི་བཟླས་
པ་སྟེ། རྐྱང་མའི་སྒོ་ནས་དང༌། རླུང་ཕྱིར་འགྲོ་བ་ནི་གསུང་རྡོ་རྗེའི་བཟླས་པ་སྟེ་རོ་མའི་སྒོ་
ནས་དང༌། རླུང་འདི་ནི་ཀུན་གྱི་ལུས་ནང་དུ་གནས་པ་ནི་ཐུགས་རྡོ་རྗེའི་བཟླས་པ་སྟེ། གཞི་
འཁོར་བའི་དུས་སུ་དེ་ལྟར་གནས་ལ། ལམ་དུ་བྱས་པའི་དུས་ནི་དབུ་མ་ནས་འབྱུང་ཚུལ་ཡང་
མི་འདྲ་ཞིང༌། རོ་རྐྱང་གཉིས་པོའང་རང་རང་གི་མཚན་ཉིད་མ་དོར་ཙམ་ཞིག་ལ་དབུ་མས་
དབང་བྱེད་པ་ཡིན་ནོ། །འདིས་ནི་ངག་ཐམས་ཅད་ཀྱི་རང་བཞིན་གདོད་མའི་ཡི་གེ་གསུམ་དུ་
གནས་པ་དང༌། ཀུན་རྫོབ་ཏུ་ཡང་རླུང་ཐམས་ཅད་ཡི་གེ་གསུམ་གྱི་གདངས་སུ་འཇོག་པ་དང༌། 
ལམ་ཉམས་སུ་བླང་བའི་སྐབས་སུ། རླུང་གི་རྣལ་འབྱོར་རྣམས་རྡོ་རྗེའི་བཟླས་པར་འགྲོ་ཚུལ་
བསྟན་པ་ཡིན་ནོ། །ཡང་སྔ་མ་མང་པོ་ཞིག་ཚིག་བཅད་འདིས་སྔར་བསྟན་པའི་སྐུའི་སྒོ་དགུ་
སོགས་སླར་ཡང་བསྟན་པར་འདོད་དེ། དེ་ལྟར་ན་དོན་གྱི་རྣམ་གྲངས་ལྷག་པོ་སྟོན་རྒྱུ་མེད་
པས། ཟློས་པའི་སྐྱོན་དུ་འགྱུར་རོ། །
གསུམ་པ་ནི། ལྟེ་བར་ཨ་ཡིག་གཟུགས་སུ་སྟེ། །ཐུང་ངུ་རུ་ནི་ཡོངས་སུ་གྲགས། །སྙིང་ག་
ལ་ནི་ཡི་གེ་ཧཱུཾ། །རིང་པོ་ཚད་ནི་གཉིས་དང་བཅས། །མགྲིན་པར་ཨོཾ་ཡིག་གཟུགས་ཀྱིས་ནི། །
ཚད་ནི་གསུམ་དུ་བརྗོད་པའོ། །དཔྲལ་བ་རུ་ནི་ཧཾ་ཡིག་ནི། །{སྒྲ་[སྐྲ་]དང་ཐིག་ལེ་མི་ཤིག་
པའོ། །འདིས་ནི་འཁོར་ལོ་བཞིའི་ཡི་གིའི་དོན་བཤད་པས། རླུང་དང་ཐིག་ལེའི་གནས་ཚུལ་
བསྟན་པའོ། །ལྟེ་བར་ཨ་ཡིག་ཐུང་ངུ་ནི། ཡི་གེ་རིང་ཐུང་གི་ཚད་གཅིག་པུ་བ་དང༌། སྙིང་གའི་

ཧཱུཾ་རིང་པོ་ནི་ཧ་དང་ཨཱུ་ཡིག་སྟེ་གཉིས་འདུས་ཤིང༌། རིང་ཆ་ཅན་ཡིན་པས་ཚད་གཉིས་པ་དང༌། 
མགྲིན་པའི་ཨོཾ་ནི་ཨ་ཨུ་མ་གསུམ་འདུས་ཤིང༌། པ་ལུ་ཏ་ཅན་ཡིན་པ་དང༌། ཤིན་ཏུ་རིན་པོ་
ཡིན་པས་ཚད་གསུམ་པ་དང༌། དཔྲལ་བའི་ཧཾ་ཡིག་ནི་སྒྲ་སྟེ་ན་ད་དང༌། ཐིག་ལེ་སྟེ་ཀླད་སྐོར་
དང༌། མི་ཤིགས་པ་ནི་ཚེག་དྲག་སྟེ་ཟླ་ཚེས་དང༌། ཧ་ཡིག་ཉིད་དེ་ཡི་གེ་བཞི་པོ་དེ་ནི་གཅིག་ཏུ་
འདྲེས་པ་ཤིན་ཏུ་ཆེས་རིང་པོ་སྟེ། ཚད་བཞི་པའོ། །འདི་ཡང་གཞི་དུས་ན་ལྟེ་བ་ནས་རྒྱུ་བའི་
རླུང་དབྱངས་ཀྱི་རང་བཞིན་ཅན་གྱེན་དུ་འོངས་པས་སྙིང་གར་རིང་པོ་དང༌། མགྲིན་པར་ཤིན་
ཏུ་རིང་པོ་དང༌། དཔྲལ་བ་སྟེ་སྤྱི་བོའི་འཁོར་ལོར་ཤིན་ཏུ་ཆེས་རིང་པོར་འགྱུར་ཞིང༌། དེ་དག་
སྡོམས་པས་ངག་གི་བརྗོད་པ་སྣ་ཚོགས་པར་འགྱུར་རོ། །ཐིག་ལེའི་དབང་དུ་བྱས་ན། སྤྱི་བོར་
ཐིག་ལེ་ཆ་བཞི། མགྲིན་པར་ཆ་གསུམ། སྙིང་གར་ཆ་གཉིས། ལྟེ་བར་དེ་ཡང་རབ་ཏུ་ཟད་དེ་
ཆ་གཅིག་ཏུ་ཡང་མ་ལོངས་པ་སྟེ། གང་གཏུམ་མོའི་མེ་དང་ཐག་ཉེ་བ་དེར། དཀར་ཆ་སྐམ་
པའི་ཚུལ་དུ་གནས་ཤིང༌། དེ་ཉིད་ལམ་དུ་བྱས་ན་ནི་དམར་ཆ་འཕེལ་བ་ཙམ་དུ་དཀར་ཆ་ཡང་
རྒྱས་སོ། །གོང་དུ་བསྟན་པའི་རླུང་འབྱུང་འཇུག་གནས་གསུམ་ཡི་གེའི་གདངས་སུ་གནས་
པར་བཤད་པ་དང༌། འདིར་བསྟན་པ་དང་འོག་ཏུ་སྟོན་པར་འགྱུར་བའི་ཡི་གེ་འགོད་པ་ཐམས་
ཅད་ནི་ཡི་གེའི་གཟུགས་སུ་མི་གནས་ཏེ། ཡི་གེའི་གཟུགས་ནི་འཇིག་རྟེན་ན་བློ་ལྷན་སྐྱེས་ལ་
སྣང་བ་མིན་པར་ཡུལ་ཉེ་ཚེ་བ་ཐ་དད་པ་རྣམས་ན། དུས་ཉུང་ཟད་དུ་དགོས་པའི་དབང་ལས། 
སྐྱེ་བོ་འགའ་ཞིག་ལ་དེ་ལྟར་གྲགས་པ་ཙམ་སྟེ། འཇིག་རྟེན་རྣམས་ཀྱིས་ཀུན་བཏགས་ཀྱི་
བརྡའ་ཆད་གསར་དུ་སྦྱར་བ་ཡིན་པའི་ཕྱིར་རོ། །དེ་ལྟར་མི་གནས་ཀྱང་བརྟགས་པའི་རིམ་
པའི་སྐབས་སུ་གཟུགས་སུ་སྒོམ་དུ་རུང་བ་ནི་མཚོན་བྱེད་དང་བརྡའ་ཙམ་ཡིན་པའི་ཕྱིར་ཏེ། 
དེས་ན་ཡུལ་ཐ་དད་དང་འགྲོ་བ་ཐ་དད་པའི་ཡིག་རིས་ཇི་ལྟར་སྒོམས་ཀྱང་འདྲའོ། །འོན་ཀྱང་
ཐ་སྙད་དུ་ཡི་གེའི་སྒྲར་གནས་སོ་ཞེས་བྱ་ལ་དེའི་དོན་ཡང་དཔེར་མཚོན་ན་ལྟེ་བའི་དབུས་ན་

ཨ་ཞེས་ཕུག་སྟོང་གི་བྲག་ཆ་ལྟར། རྟག་ཏུ་སྒྲོག་པ་མ་ཡིན་གྱི། ངག་ཏུ་ཨ་ཡིག་འབྱུང་བའི་
ནུས་པ་ལ་འཇོག་པ་ཡིན་ཀྱང༌། རྒྱུད་ཐ་དད་ལས་ཡི་གེ་མི་འདྲ་བ་དུ་མ་གསུངས་པ་སོགས་
ཐམས་ཅད་མི་འགལ་བ་ནི། དེ་ཡང་སྒྲ་སྐད་རྣམ་པ་ཐམས་ཅད་པ་ཡིན་པའི་གནད་ཀྱིས་ཡིན་
ནོ། །འོ་ན་ཅི་རུང་རུང་སྒོམ་པས་ཆོག་གོ་སྙམ་ན། རྣམ་པ་ཐམས་ཅད་པ་ཡིན་ཀྱང༌། གང་དེ་
བཞིན་གཤེགས་པས་གསུངས་པ་དེ་བསྒོམས་པ་ལས་ནི། ཡང་དག་པའི་ཡེ་ཤེས་སྐྱེ་བར་
འགྱུར་ལ། གཞན་ལས་ནི་མ་ཡིན་ཏེ། ལམ་ཐམས་ཅད་ནི་རྟོག་གེའི་ཡུལ་ལས་འདས་པ། 
བདེ་བར་གཤེགས་པ་ཐམས་ཅད་མཁྱེན་པའི་སྤྱོད་ཡུལ། ཆོས་ཉིད་ལ་ཚད་མ་ཡིན་པའི་ཕྱིར་
རོ། །གཞན་ཡང་ཡི་གེ་འགོད་པ་རྣམས་ནི། དེ་ཁོ་ན་ཉིད་ཀྱི་བརྡར་འགྱུར་བ་ཡིན་ཏེ། དེས་ཉེ་
བར་མཚོན་པའི་དོན་ནི་དངོས་པོའི་གནས་ལུགས་ཡིན་ནོ། །འཁོར་ལོ་བཞི་ཡི་རིམ་དབྱེ་བས། །
ས་སོགས་འབྱུང་བ་ཆེན་པོ་དང༌། །ཐུན་བཞིར་བྱིན་གྱིས་བརླབས་ནས་ནི། །སྐད་ཅིག་བཞི་
ནི་ཡང་དག་འབྱུང༌། །དགའ་བ་བཞི་ཡི་ངོ་བོ་དང༌། །རྣལ་འབྱོར་བཞི་རུ་གཞོལ་བ་ཡིན། །
མཆོག་ཏུ་དགའ་བའི་ངོ་བོ་ཡིས། །བྱ་དང་བྱེད་པའི་དངོས་པོ་རུ། །རྡོ་རྗེ་སེམས་དཔའི་རང་
བཞིན་གྱིས། །འདིར་ནི་ཇི་ལྟར་བདེ་བར་རོལ། །འདི་རྣམས་ཀྱིས་ནི་འཁོར་ལོ་བཞིའི་ཁྱད་
ཆོས་རླུང་དང་ཁམས་དང་ཡེ་ཤེས་ལ་སོགས་པའི་རྣམ་པར་དབྱེ་བ་རྣམས་བསྟན་པ་ཡིན་ཏེ། 
ས་ལ་སོགས་པ་འབྱུང་བ་ཆེན་པོ་བཞིའི་ཐིག་ལེ་དང་དེའི་རླུང་དང་ཐུན་བཞིའི་རླུང་རྣམས་
དང༌། སྐད་ཅིག་མ་བཞི་དང་དགའ་བ་བཞིའི་ཡེ་ཤེས་དང༌། རྣལ་འབྱོར་བཞིའི་དབྱེ་བ་རྣམས་
རྩ་འཁོར་ལོ་བཞི་ལས་འབྱུང་ངོ་ཞེས་བརྗོད་ནས། དེ་ཡང་ལྟེ་བ་སྤྲུལ་འཁོར་གྱི་དབུས་སུ་ས་
ཁམས་ཀྱི་དྭངས་མའི་ཐིག་ལེ་དང༌། སྙིང་ག་ཆོས་འཁོར་གྱི་དབུས་སུ་ཆུ་ཁམས་ཀྱི་དྭངས་མའི་
ཐིག་ལེ་དང་མགྲིན་པ་ལོངས་སྤྱོད་ཀྱི་འཁོར་ལོའི་དབུས་སུ་མེ་ཁམས་ཀྱི་དྭངས་མའི་ཐིག་ལེ་
དང༌། སྤྱི་བོ་བདེ་བ་ཆེན་པོའི་འཁོར་ལོའི་དབུས་སུ་རླུང་ཁམས་ཀྱི་དྭངས་མའི་ཐིག་ལེ་རྣམས་

གནས་ཤིང༌། དེའི་རྒྱུ་མཚན་གྱིས་ལྟེ་བ་ནས་ས་རླུང༌། སྙིང་ག་ནས་ཆུ་རླུང༌། མགྲིན་པ་ནས་མེ་
རླུང༌། སྤྱི་བོ་ནས་རླུང་གི་རླུང་ངོ༌། ཐུན་བཞིའི་ཞེས་བྱ་བ་ལ། ཐུན་མཚམས་དང་འཕོ་བ་དང༌། 
ཆུ་ཚོད་དང་དབྱུག་གུ་ནི་ཐུན་དང་འབྲེལ་བའི་ཆོས་སོ། །ཐུན་བཞི་ལ་ཉིན་ཞག་གཅིག་སྟེ། དེ་
ཡང་རྩ་འཁོར་ལོ་བཞི་ནས་རླུང་རྒྱུ་བའི་ཚུལ་མི་འདྲ་བར་གནས་མོད། གྲངས་ཉི་ཁྲི་ཆིག་སྟོང་
དྲུག་བརྒྱ་མཚུངས་ལ། དེ་དག་ཀྱང་སྣ་སྒོ་ནས་རྒྱུ་བའི་ཚེ་གོང་དུ་བསྟན་པ་ལྟར། རིགས་བཞི་
ཡུམ་བཞིའམ་རོ་རྐྱང་གིས་བྱིན་གྱིས་བརླབས་ནས་རྒྱུའོ། །དེ་ཡང་ལྟེ་བའི་རྩ་འདབ་རེ་རེ་ནས་
དབྱུག་གུ་རེ་རེའི་རླུང་རྒྱུ་བས། ཉིན་ཞག་གཅིག་ལ་དབྱུག་གུ་དྲུག་ཅུ་རྩ་བཞི་སྟེ། དབྱུག་གུ་རེ་
ལ་དབུགས་སུམ་བརྒྱ་སུམ་ཅུ་སོ་ཕྱེད་དང་བརྒྱད་དོ། །སྤྱི་བོའི་རྩ་འདབ་རེ་ནས་ཆུ་ཚོད་རེའི་
རླུང་རྒྱུ་བས། ཞག་གཅིག་ལ་ཆུ་ཚོད་སོ་གཉིས་ཏེ། ཆུ་ཚོད་རེ་ལ་དབུགས་དྲུག་བརྒྱ་བདུན་
བཅུ་དོན་ལྔ་རེའོ། །མགྲིན་པའི་རྩ་འདབ་རེ་ནས་འཕོ་བ་རེའི་རླུང་རྒྱུ་སྟེ། ཞག་གཅིག་ལ་འཕོ་
བ་བཅུ་དྲུག འཕོ་བ་རེ་ལ་དབུགས་སྟོང་སུམ་བརྒྱ་ལྔ་བཅུའོ། །སྙིང་གའི་རྩ་འདབ་རེ་ནས་ཐུན་
ཚོད་རེའི་རླུང་རྒྱུ་སྟེ། ཉིན་ཞག་གཅིག་ལ་ཐུན་ཚོད་བརྒྱད་དང༌། ཐུན་ཚོད་རེ་ལ་རླུང་བདུན་
སྟོང་ཉིས་བརྒྱ་རེའོ། །འཁོར་ལོ་བཞིའི་རླུང་དེ་དག་དུས་གཅིག་ཏུ་རྒྱུ་བ་ཡིན་ཅིང༌། ལོ་དང་ཟླ་
བ་དང་ཞག་དང་སྐད་ཅིག་མའི་རྣམ་པར་རྟོག་པ་སྣ་ཚོགས་བསྐྱེད་པར་བྱེད་དོ། །དགའ་བ་
བཞི་དང་སྐད་ཅིག་མ་བཞི་ནི་མཚུངས་པར་སྦྱར་བར་བྱ་སྟེ། ཇི་སྐད་དུ། སྣ་ཚོགས་དང་པོའི་
དགའ་བ་ཉིད། །རྣམ་སྨིན་ལ་ནི་མཆོག་དགའ་ཉིད། །རྣམ་ཉིད་དགའ་བྲལ་དགའ་བ་ཉིད། །
མཚན་བྲལ་ལྷན་ཅིག་སྐྱེས་དགའ་ཉིད། །ཅེས་པ་ལྟར་ལས། ཡས་བསྟན་གྱི་རིམ་པ་ནི། སྤྱི་
བོར་དགའ་བ་ནས་ལྟེ་བར་ལྷན་ཅིག་སྐྱེས་ཀྱི་བར་ཡིན་ཞིང༌། འདིར་མས་བསྟན་ལ་གཙོ་བོར་
སྦྱོར་ཏེ། ལྟེ་བར་རྣམ་པ་སྣ་ཚོགས་པའི་སྐད་ཅིག་མའི་དགའ་བ། སྙིང་ཁར་རྣམ་པར་སྨིན་པའི་
སྐད་ཅིག་མ་མཆོག་དགའ། མགྲིན་པར་རྣམ་པར་ཉེད་པའི་སྐད་ཅིག་མ་ཁྱད་དགའ། སྤྱི་བོར་

མཚན་ཉིད་དང་བྲལ་བའི་སྐད་ཅིག་མ་ལྷན་ཅིག་སྐྱེས་པའི་དགའ་བའོ། །དེ་ཉིད་ལ་རྣལ་
འབྱོར་བཞིར་བརྗོད་པར་བྱ་སྟེ། དགའ་བ་རྣལ་འབྱོར། མཆོག་དགའ་རྗེས་སུ་རྣལ་འབྱོར། 
ཁྱད་དགའ་ཤིན་ཏུ་རྣལ་འབྱོར། ལྷན་སྐྱེས་རྣལ་འབྱོར་ཆེན་པོའོ། །སྐད་ཅིག་མ་དང་དགའ་བ་
དང་རྣལ་འབྱོར་བཞི་འཁོར་ལོ་བཞི་ལ་ལུགས་ཟློག་ཏུ་སྦྱར་བ་འདི། གསང་བའི་རིམ་པ་
དགའ་བ་བཅུ་དྲུག་གི་བདག་ཉིད་ཅན་དེ་ཉིད་མདོ་ཙམ་བསྟན་པ་ཡིན་ནོ། ཁ་ཅིག་རིམ་པ་
བཞི་པའི་གཞུང་ལས། སྦྱོར་བ་བཞི་ནི། མྱུར་བ་དང༌། རླངས་པ་དང༌། རྣམ་པར་འཆིང་བ་
དང༌། སྣ་ཚོགས་གནས་པ་སྟེ་ཞེས་གསུངས་པས་ས་རླུང་གི་དཀྱིལ་འཁོར་ལ་སོགས་པ་བཞིའོ་
ཞེས་འཆད་མོད་ཀྱང༌། སྔ་མ་ལྟར་འཐད་དོ། །དེ་ཡང་བྱང་ཆུབ་ཀྱི་སེམས་ཀྱི་བགྲོད་པ་ནོར་བུ་
ནས་སྤྲུལ་པའི་འཁོར་ལོ་གང་བར་བརྟན་པའི་བར་དུ་བདེ་ཉམས་ཕྲ་མོ་མི་འདྲ་བ་སྣ་ཚོགས་
འཆར་བ་དང༌། ཐ་མལ་གྱི་རྣམ་པར་རྟོག་པ་རགས་པའི་ཕྱིར། རྣམ་པ་སྣ་ཚོགས་པའི་སྐད་
ཅིག་མ་དང༌། མི་འགྱུར་བའི་བདེ་བ་ཆུང་ངུའི་གནས་སྐབས་ཡིན་པའི་ཕྱིར། མས་བརྟན་གྱི་
དགའ་བ་དང་པོ་དང༌། དགའ་བ་ཕྱི་མ་གསུམ་ལ་ལྟོས་ནས་རྒྱུ་ཚོགས་སྒྲུབས་པ་ལ་གནས་པ་
ཡིན་པའི་ཕྱིར། འགྱུར་མེད་ཀྱི་བདེ་བའི་རྒྱུ་རྡོ་རྗེ་འཛིན་པའི་ཏིང་ངེ་འཛིན་ཡིན་པས་རྣལ་
འབྱོར་དང་པོ་ཞེས་བྱའོ། །འདི་ལ་ལྟེ་བར་བརྟན་པས་ལུས་ཀྱི་བཀོད་པ་སྣ་ཚོགས་ཅིག་ཅར་
སྤྲུལ་པ་དང༌། ཚེ་དང་སྟོབས་དང་མགྱོགས་པ་ལ་སོགས་འི་ཡོན་ཏན་དང༌། རྒ་ཤིས་ཟིལ་གྱིས་
མི་གནོན་པ་སོགས་འབྱུང་ངོ༌། །ལྟེ་བ་ནས་སྙིང་གའི་ཡས་སྣའི་བར་དུ་བྱང་ཆུབ་ཀྱི་སེམས་
བརྟན་པའི་ཡེ་ཤེས་ནི། འབད་རྩོལ་ཆུང་ཞིང་སྔ་མ་ལས་བདེ་བ་འགྱུར་ཁྱད་མང་པོས་ཆེ་བས། 
རྣམ་པར་སྨིན་པའི་སྐད་ཅིག་མ་དང༌། གཟུང་འཛིན་གྱི་སྣང་བ་ཤིན་ཏུ་ནུབ་པའི་བདེ་བ་ཡིན་
པའི་ཕྱིར། མཆོག་དགའ་དང༌། དགའ་བ་སྔ་མའི་འབྲས་བུ་དང་པོ་ཡིན་པའི་ཕྱིར། འབྲས་བུ་
རྡོ་རྗེ་འཛིན་པའི་ཚུལ་ཅན་དུ་གནས་པས། རྗེས་སུ་རྣལ་འབྱོར་རོ། །དེ་ལྟར་སྙིང་གར་བརྟན་

པས་གཞན་སེམས་ཤེས་པ་སོགས་མངོན་ཤེས་ལྔ་ལྷག་པར་རྒྱས་པ་དང༌། ཉོན་མོངས་དུག་
ལྔ་མངོན་འགྱུར་བ་གཏན་ནས་འགགས་ཤིང༌། དེའི་དོད་དུ་ཡེ་ཤེས་ལྔ་འཆར་བར་འགྱུར་རོ། །
སྙིང་གའི་ཡས་མཐའ་ནས་མགྲིན་པའི་འཁོར་ལོ་གང་བར་བྱང་ཆུབ་ཀྱི་སེམས་བརྟན་པའི་ཡེ་
ཤེས་ནི། གཟུང་འཛིན་གྱི་སྣང་བ་ནུབ་པའི་རང་བཞིན་ནན་ཏན་དུ་བསྐྱར་བའི་ཚུལ་གྱི་ཤེས་
པས། རྣམ་པར་ཉེད་པ་ཞེས་བྱ་སྟེ། ཉེད་པའི་དོན་ནི་བསྐྱར་གྱིན་ལྡབས་ཀྱིན་མྱང་བའི་དོན་
ཡིན་ལ། སྤྱིར་གཟུང་འཛིན་འགག་ཚུལ་དང༌། བདེ་བ་སྐྱེས་ཚུལ་ཕྱི་མ་ཕྱི་མ་ལྷག་པ་རེ་ཐམས་
ཅད་ལ་ཡོད་ཀྱང་ལྟེ་བའི་དམར་ཆ་དང་འདྲེས་པའི་བྱང་ཆུབ་ཀྱི་སེམས་མགྲིན་པའི་དམར་ཆ་
དང་འདྲེས་པའི་རྒྱུ་ལས་བརྟན་པ་ན། གཏུམ་མོ་འབར་ཚུལ་{ཉིས་[དང་]སྦྲགས་དེའི་མཐུ་
ལས། སྔར་ལྟེ་བ་དང་སྙིང་གའི་བར་གྱི་ཁྱད་དང༌། ཕྱིས་མགྲིན་པ་དང་སྤྱི་བོའི་བར་གྱི་ཁྱད་
ལས། སྙིང་ག་ནས་མགྲིན་པའི་བར་ལ་ལྷག་པར་གཟུང་འཛིན་འགག་ཚུལ་ལ་འགྱུར་ཁྱད་ཆེ་
བ་ཞིག་ཡོད་པའི་དོན་ནོ། །དེ་ལྟར་སྟོང་པ་ཉིད་རྟོགས་ཚུལ་གྱི་རྐྱེན་བྱས་ནས་བདེ་བ་ཆེས་
ལྷག་པ་ཐོབ་པའི་ཕྱིར། ཁྱད་པར་གྱི་དགའ་བ་དང༌། གཟུང་འཛིན་དང་ལྷག་པར་བྲལ་བའི་
ཕྱིར། བྲལ་བའི་དགའ་བ་ཞེས་ཀྱང་བྱ་ལ། མགྲིན་པའི་ཡི་གེ་བཅུ་གཉིས་གྱུར་པས། གཟུང་
འཛིན་དབང་ཡུལ་བཅུ་གཉིས་བདེ་བར་ཤར་ཞིང༌། དེ་དག་གི་ཡོན་ཏན་རྣམ་པ་དུ་མ་ཐོབ་
པའི་ཕྱིར་དཀྱིལ་འཁོར་གྱི་འཁོར་ལོ་སྤྲོ་བ་དང་འདྲ་བས། ཤིན་ཏུ་རྣལ་འབྱོར་རོ། །གཞན་
ཡང་མི་བརྗེད་པའི་གཟུངས་ཐོབ་ཅིང༌། སངས་རྒྱས་རྣམས་ལས་ཆོས་མངོན་སུམ་ཐོས་པ་
དང༌། ཁམས་ལྔ་ལས་ཀྱང་ཆོས་ཀྱི་སྒྲ་རྟག་ཏུ་འབྱུང་བ་དང༌། རིགས་སྔགས་མཐའ་ཡས་པ་
གསར་དུ་བྱེད་ནུས་པ་དང༌། ངག་ཅིག་ལས་ཀྱང་སེམས་ཅན་སོ་སོའི་བསམ་པ་དང་མཐུན་
པའི་ཆོས་ཀྱི་སྒྲ་དུ་མ་དང༌། སོ་སོའི་སྐད་དུ་མ་ཅིག་ཆར་འབྱུང་བ་དང༌། གཞོམ་མེད་ཀྱི་ན་དའི་
སྒྲ་དབྱངས་སྒྲ་རྣམ་པ་ཐམས་ཅད་འདོད་དགུར་སྒྱུར་བ་ཡང་ཡིན་ནོ། །མགྲིན་པའི་ཡས་

མཐའ་ནས་སྤྱི་བོར་འཁོར་ལོ་གང་བར་བྱང་ཆུབ་ཀྱི་སེམས་བརྟན་པའི་ཡེ་ཤེས་ནི། རང་
བཞིན་གྱི་གནས་ལུགས་གསལ་བར་མཚོན་ཞིང༌། བདེ་ཆེན་རྒྱས་པའི་ཕྱིར་ཆགས་བྲལ་གྱི་
མཚན་ཉིད་སྤངས་ལ། རྣམ་རྟོག་ཤིན་ཏུ་ནུབ་པའི་ཕྱིར་ཆགས་པའི་མཚན་ཉིད་སྤངས་པས་
མཚན་ཉིད་དང་བྲལ་བ་དང༌། གདོད་མའི་བདེ་བ་གསལ་བར་མཚོན་ནུས་པའི་ཕྱིར་ལྷན་ཅིག་
སྐྱེས་དགའ་དང༌། བདེ་སྟོང་རོ་མཉམ་དུ་རྟོགས་པའི་ཡེ་ཤེས་སེམས་དཔའ་བསྲེ་བ་དང༌། བྱང་
ཆུབ་ཀྱི་སེམས་སྤྱི་བོར་བརྟན་པས་དབང་བསྐུར་བ་དང༌། ཡུལ་སྣང་ལྷན་ཅིག་སྐྱེས་པའི་ཡེ་
ཤེས་སུ་ཐིམ་པའི་མཆོད་པ་དང་{བཅས་[མཉམ་]པའི་ཕྱིར། རྣལ་འབྱོར་ཆེན་པོའོ། །གཞན་
ཡང་བདག་དང་སྣང་བ་ཐམས་ཅད་ལ་དཀྱིལ་འཁོར་གྱི་འཁོར་ལོ་རུ་ཅིག་ཅར་སྣང་ཞིང༌། 
མཆོད་པའི་སྤྲིན་གྱི་ཕུང་པོ་རྒྱུན་མི་འཆད་པ་འབྱུང་བ་དང༌། ཏིང་ངེ་འཛིན་གྱི་སྒོ་མི་འདྲ་བ་
མཐའ་ཡས་པ་ཐོབ་པ་དང༌། ངར་འཛིན་ཟད་ཅིང་སངས་རྒྱས་དཔག་ཏུ་མེད་པ་ཅིག་ཅར་ཞལ་
མཐོང་བ་ཡང་ཡིན་ནོ། །དེ་ལྟར་དགའ་བ་བཞིའོ། །དེ་རེ་རེ་ལ་ཡང་ཁུ་རྡུལ་རླུང་དང་རྣམ་པར་
ཤེས་པ་ཐིམ་ཚུལ་ཤས་ཆེ་ཆུང་གི་དབང་གིས་དགའ་བ་བཞི་བཞིར་ཕྱེ་བས་བཅུ་དྲུག་ཡིན་ལ། 
ལྷའི་སྣང་བ་སྤྲོ་བའི་ཕྱིར། རྣལ་འབྱོར་བཞི་དང་རྗེས་དྲན་བཅུ་དྲུག་གོ །དེས་ན་འཁོར་ལོ་
བཞི་ལ་ཐིག་ལེ་དང་རླུང་བཞི་དུས་སུ་གནས་ཤིང༌། གནད་དུ་བསྣུན་པ་ལས་དགའ་བ་བཞི་
སོགས་སུ་འགྱུར་རོ་ཞེས་པའི་དོན་ནོ། །མཆོག་ཏུ་དགའ་བའི་ངོ་བོ་ཡིས་ཞེས་པ་ནི། དགའ་
བའི་མཆོག་གི་ངོ་བོ་རུ་ཞེས་བསྒྱུར་ན་བདེ་སྟེ། དགའ་བའི་མཆོག་ལྷན་ཅིག་སྐྱེས་པའི་ངོ་བོར་
བྱ་བ་འབྲས་བུའི་ཡོན་ཏན་དང༌། བྱེད་པ་ལམ་དང་གཞི་རྣམས་རོ་གཅིག་ཏུ་འདྲེས་པའི་དངོས་
པོ་སྟེ་ཡེ་ཤེས་ལས་ནི། དཔལ་རྡོ་རྗེ་སེམས་དཔའ་ཟུང་འཇུག་གི་ཡེ་ཤེས་ཀྱི་རང་བཞིན་གྱིས་
གནས་སྐབས་འདིར་ནི་ཇི་ལྟར་བདེ་བར་ཏེ་འབད་རྩོལ་མེད་པར་རང་གཞན་གྱི་དོན་སྒྲུབ་
པའི་སྒོ་ནས། བདེ་བ་མཆོག་ལ་རོལ་བར་བྱེད་དོ། །ཞེས་པ་སྟེ། འདིས་ནི་སྔར་གྱི་འཕྲོས་

ལས། གསང་རིམ་གྱི་འབྲས་བུ་མདོ་ཙམ་སྨོས་པ་སྟེ། བྱང་ཆུབ་ཀྱི་སེམས་གཙུག་གཏོར་གྱི་
བར་དུ་གང་བ་དེའི་སྐད་ཅིག་གཉིས་པར་བྱ་བྱེད་རོ་མཉམ་པའི་ལྷན་སྐྱེས། མཐོང་ལམ་རྣམ་
པར་མི་རྟོག་པའི་ཡེ་ཤེས་སྐྱེ་ལ། དེ་མ་ཐག་ཏུ་རྡོ་རྗེ་སེམས་དཔའ་ཟུང་འཇུག་གི་སྐུ་འགྲུབ་
ནས་ཕྱོགས་ལས་རྣམ་པར་རྒྱལ་བའི་སྤྱོད་པས་རོལ་བར་བྱའོ། །ཞེས་བསྟན་པ་ཡིན་ནོ། །
བཞི་པ་རྩ་སུམ་ཅུ་རྩ་བདུན་བཤད་པ་ལ། བདེ་ཆེན་འཁོར་ལོའི་རྩ་རྣམས་བཤད་པ། 
འཁོར་ལོ་གསུམ་གྱི་རྩ་རྣམས་བཤད་པ། དམ་ཚིག་འཁོར་ལོའི་རྩ་རྣམས་བཤད་པ། དེ་དག་
གི་དོན་བསྡུ་བའོ། །དང་པོ་ནི། ཕྱོགས་བཞིར་རྣམ་པར་གནས་པ་ཡི། །འདབ་མ་བཞི་པོ་
རྣམས་ལ་ཡང༌། །འབྱུང་བ་བཞིའི་རྩ་རྣམས་ཏེ། །ཐུགས་ཀྱི་རྡོ་རྗེའི་གནས་སུ་གནས། །མཁའ་
འགྲོ་དེ་བཞིན་ལཱ་མ་དང༌། །དུམ་སྐྱེས་མ་དང་གཟུགས་ཅན་མ། །མཚམས་ལ་གནས་པའི་རྩ་
རྣམས་ནི། །བཞི་པོའང་དེ་རུ་སོང་བའོ། །དེ་ཡང་བདུད་རྩི་ལྔ་འབབ་པ། །མཆོད་པའི་ངོ་བོར་
གནས་པ་སྟེ། །དངོས་པོ་དེ་ཡི་རང་བཞིན་གྱིས། །མཆོད་པ་བཞི་ཞེས་རྣམ་པར་བཤད། །ཅེས་
ཤོ་ལོ་ཀ་གསུམ་གྱིས་རྒྱས་པར་བཤད་ནས། །ལུས་ཅན་སྙིང་གི་ནང་དུ་ནི། །རྩ་རྣམས་ལྔ་
ནི་རྣམ་པར་གནས། །ཞེས་དོན་བསྡུས་ངེས་ཤེས་སྐྱེད་པར་མཛད་དོ། །རྩ་དཔྱིད་ཀྱི་རྒྱལ་པོ་
ཕྱོགས་བཞིར་འདབ་མའི་རྩ་བཞི་འབྱུང་བ་ནི། ཤར་དུ་སུམ་སྐོར་མ་ཆུ་རླུང་རྒྱུ་བ་མཁའ་འགྲོ་
མ་དང༌། བྱང་དུ་འདོད་མ་རླུང་གི་རླུང་རྒྱུ་བ་ལཱ་མ་དང༌། ནུབ་ཏུ་ཁྱིམ་མ་མེ་རླུང་རྒྱུ་བ་དུམ་སྐྱེས་
མ་དང༌། ལྷོར་གཏུམ་མོ་ས་རླུང་རྒྱུ་བ་གཟུགས་ཅན་མ་རྣམས་ཐུགས་རྡོ་རྗེ་སྙིང་ག་ཆོས་འཁོར་
གྱི་གནས་ལ་ནང་གི་འདབ་མའོ། །འདིར་ནི་རྩ་བཞི་པོ་དེ་ལ་མཁའ་འགྲོ་ལ་སོགས་བཞི་པོའི་
མིང་གིས་བསྟན་ཞིང༌། །སུམ་སྐོར་མ་ལ་སོགས་པ་བཞི་ནི་རྒྱུད་གཞན་ལས་བཤད་པའི་མིང་
ངོ༌། །མཚམས་ཀྱི་རྩ་བཞི་པོ་ནི་དེ་བཞི་ལས་གྱེས་པའི་ཡལ་ག་སྟེ། སུམ་སྐོར་མ་ལས་ཤར་
ལྷོའི་རྩ་དང༌། གཏུམ་མོ་ལས་ལྷོ་ནུབ་ཀྱི་རྩ་དང༌། ཁྱིམ་མ་ལས་ནུབ་བྱང་གི་རྩ་དང༌། འདོད་

མ་ལས་བྱང་ཤར་གྱི་རྩ་རྣམས་ཏེ་དེ་བཞི་པོ་ཕྱོགས་ཀྱི་བཞི་ལ་འབྲེལ་ཞིང་སོང་ལ། དེའི་ནང་
ནས་བདུད་རྩི་ལྔའི་དྭངས་མ་འབབ་ཅིང༌། བདུད་རྩིའི་མཆོད་པས་གང་བའི་ཐོད་པའི་ངོ་བོར་
གནས་པ་སྟེ། ལུས་ཀྱི་གནས་ཚུལ་ལ་ཡང༌། བདུད་རྩི་ལྔའི་དྭངས་མས་ཕུང་ཁམས་བདེ་བ་
ཆེན་པོར་མཆོད་པའི་ཕྱིར། བདུད་རྩིའི་དངོས་པོ་དེའི་དབང་གིས་རྩ་ལ་ཡང་མཆོད་པའི་རྩ་
བཞི་ཞེས་བྱའོ། །དེ་རྣམས་སུམ་བསྐོར་མ་ལ་སོགས་པ་བཞིའི་ཡལ་ག་ཡིན་པས། སོ་སོར་མི་
འདྲེན་ལ་ཕྱོགས་ཀྱི་རྩ་བཞི་དང༌། སྙིང་ཀའི་དཔྱིད་དེ་ལུས་ཅན་རྣམས་ཀྱི་སྙིང་ག་ཆོས་འཁོར་
གྱི་ནང་སྟེ་གནས་ལ་ནི། རྩ་སུམ་ཅུ་རྩ་བདུན་གྱི་ནང་ནས་རྩ་ལྔ་རྣམ་པར་གནས་སོ། །རྩ་དབུ་
མའི་ཆ་ཤས་གཞན་རྣམས་དང༌། རོ་མ་དང༌། རྐྱང་མ་དང༌། བདུད་འབྲལ་མ་རྣམས་ནི་ཐམས་
ཅད་ཀྱི་འཕེལ་འགྲིབ་བྱེད་པའི་གྲོགས་ཡིན་པས། སྤྱི་ཁྱབ་ལ་སྦྱར་ཀྱང་རུང་ལ། དཔྱིད་ཀྱི་
རྩའི་རྗེས་འབྲང་དུ་སྦྱར་ཀྱང་ཆོག་སྟེ། སྦྱོང་བྱེད་རྡོ་རྗེ་ཕག་མོ་ཡང་རྣལ་འབྱོར་མ་སུམ་ཅུ་
རྩ་དྲུག་གི་ཁྱབ་བྱེད་དང༌། དཔལ་ཧེ་རུ་ཀའི་རྗེས་འབྲང་ལྷན་ཅིག་སྤྱོད་པའི་ཡུམ་ཡིན་པའི་
ངེས་པས་སོ། །དེས་ན་བྱང་སེམས་འབབ་པའི་རྩ་སོ་གཉིས་ལ། རྩའི་གཙོ་མོ་བཞི་པོ་དེ་རེ་
རེ་ནས་སྒྲོང་དགོས་ལ། རྩ་སུམ་ཅུ་རྩ་བདུན་གྱི་སྐབས་འདིར་ལོགས་སུ་མི་བསྒྲང་ངོ༌། །སྙིང་
གའི་རྩ་ལྔ་པོའི་ངོས་འཛིན་འདི། གཞུང་འདི་དང༌། སློབ་དཔོན་རིན་ཆེན་འབྱུང་གནས་ཞི་བ་
དང༌། འཇིགས་མེད་འབྱུང་གནས་ལ་སོགས་པ་རྒྱ་གར་གྱི་མཁས་གྲུབ་ཕལ་ཆེར་གྱིས་བཞེད་
པ་ཡིན་ལ། འབྲོག་མི་དང་མལ་གྱོའི་གསུང་སྒྲོས་འཛིན་པ་རྣམས། གཞན་དུ་འདོད་པ་མང་
མོད། ལུགས་དེ་གཉིས་འཛིན་པའི་མཆོག མཁོན་བསོད་ནམས་རྩེ་མོའི་ཞབས་ཀྱིས་ཀྱང༌། 
ཁ་སྦྱོར་གྱི་འགྲེལ་པར་འདིར་བཤད་ཁོ་ན་རང་ལུགས་སུ་མཛད་དོ། །གཉིས་པ་ལ་མདོར་
བསྟན་པ་དང་རྒྱས་པར་བཤད་པ་གཉིས་ཏེ། སྐུ་གསུང་ཐུགས་ཀྱི་འཁོར་ལོ་ལ། །ཉི་ཤུ་རྩ་
བཞིར་ཡང་དག་བརྗོད། །གནས་སོགས་དབྱེ་བ་ལ་བརྟེན་ཏེ། །གནས་དང་གནས་ལ་རྣམ་

པར་གནས། །སྤྱི་བོར་ཡང་དག་བྱུང་བ་ཡི། །རྩ་རྣམས་སྤྱི་བོར་སྐྱེས་ཞེས་བརྗོད། །དེ་ཡི་ནང་
ནས་འདྲེན་པ་ནི། །རྡུལ་དང་སྙིང་སྟོབས་མུན་པའི་ཚུལ། །གནས་སོགས་དབྱེ་བ་ནི་ས་བཅུའི་
དབྱེ་བའོ། །གནས་དང་གནས་ལ་ཞེས་བཟློས་ཚིག་བྱས་པ་ནི། ཕྱི་ནང་གི་ཡུལ་ཞེས་དང་
གནས་ཀྱི་རིགས་ཐ་དད་པ་མང་པོའི་ངོ་བོར་གནས། ཞེས་པའི་དོན་ནོ། །རྩ་རྣམས་སྤྱི་བོར་
སྐྱེས་ཞེས་པ་ནི་རྩ་ཉེར་བཞི་པོ་སྤྱི་བོའི་ཧཾ་ཡིག་ལས་བྱུང་ཞེས་པའི་དོན་ཏེ། གོང་དུ་བསྟན་པ་
ལྟར་རྩ་སུམ་ཅུ་རྩ་གཉིས་པོ་ཐམས་ཅད་ཀྱང༌། སྤྱི་བོའི་རྩ་སོ་གཉིས་དང་འབྲེལ་ཞིང༌། དེ་དག་
ལ་བརྟེན་ནས་རྩ་སུམ་ཅུ་རྩ་གཉིས་སུ་ཁམས་འབབ་པར་བྱེད་པའི་ཁམས་ཐམས་ཅད་ཀྱི་རྩ་
བ་སྤྱི་བོ་ནས་བྱུང་བའི་ཕྱིར། རྩ་ཉེར་བཞི་ནས་ཁམས་འབབ་པ་དེ་སྤྱི་བོ་ནས་བྱུང་ཞེས་པའི་
དོན་ནོ། །རྩ་ཉེར་བཞི་པོ་དེའི་ནང་ནས་ཁམས་འདྲེན་ཞིང་འབབ་ཚུལ་ནི། མི་ཕྱེད་མ་སོགས་
བརྒྱད་ལས་མུན་པ་སྟེ། སྒྲ་གཅན་གྱི་ཐིག་ལེ་འབབ་པས་ཐུགས་དང༌། སྐྱོན་མ་སོགས་བརྒྱད་
ལས་དམར་པོ་ཉི་མའི་ཁམས་འབབ་པས་གསུང་དང༌། ཤིན་ཏུ་གཟུགས་ཅན་མ་ལ་སོགས་
པ་བརྒྱད་ལས། སྙིང་སྟོབས་ཏེ་དཀར་པོ་ཟླ་བའི་ཁམས་འབབ་པས། སྐུའི་འཁོར་ལོའི་རྩའོ་
དེ་དག་ཀྱང་དཔེར་མཚོན་ན། སྙིང་གའི་ཤར་གྱི་སུམ་སྐོར་མ་ལས་མུན་པ་འབབ་པའི་རྩ་
གཅིག་སྐྱེས་པ་སྤྱི་བོར་སླེབ་ནས་རྒྱས་པ་ནི། མི་ཕྱེད་མ་ཡིན་པ་སོགས་སྙིང་གའི་རྩ་བརྒྱད་
ལས་བྱུང་བ་ཐུགས་ཀྱི་རྩ་བརྒྱད་དང༌། ཡང་སུམ་སྐོར་མ་ལས། རྡུལ་འབབ་པའི་རྩ་གཅིག་
སྐྱེས་རྩེ་མོ་གཉིས་སུ་སོང་ནས་འཆན་ཁུང་གཡས་གཡོན་དུ་སླེབ་ནས་རྒྱས་པ་ནི། རྩ་སྐྱོན་མ་
ཡིན་པ་སོགས་སྙིང་གའི་རྩ་བརྒྱད་ལས་རེ་རེ་སྐྱེས་པ་གསུང་གི་རྩ་བརྒྱད་དང༌། ཡང་སུམ་
སྐོར་མ་ལས་སྙིང་སྟོབས་འབབ་པའི་རྩ་གཅིག་སྐྱེས་ནས། རྟགས་ཀྱི་རྩེ་མོར་རྒྱས་པ་ནི་ཤིན་
ཏུ་གཟུགས་ཅན་མ་ཡིན་ལ། དེ་བཞིན་དུ་སྙིང་གའི་རྩ་བརྒྱད་ལས་རེ་རེ་སྐྱེས་པ་ནི་སྐུའི་རྩ་
བརྒྱད་དོ། །དེ་ལྟར་ཉེར་བཞི་པོ་རེ་རེ་ལས། ཡང་མུན་རྡུལ་སྙིང་སྟོབས་ཀྱི་རྩ་གསུམ་གསུམ་

བྱུང་བ་ནི། རྩ་ཆེན་བདུན་ཅུ་རྩ་གཉིས་སོ། །དེ་རེ་རེ་ལས་ཁམས་འབབ་པར་བྱེད་པ་པོ་རྩ་སྟོང་
ཕྲག་རེ་རེ་སྐྱེས་པ་ནི་རྩ་བདུན་ཁྲི་ཉིས་སྟོང་ངོ༌། །
གཉིས་པ་རྒྱས་བཤད་ནི། པུ་ལིར་རབ་གཏུམ་མ་ཞེས་བྱ། །སོ་དང་སེན་{མོ་[མོས་]
འབབ་པར་བརྗོད། །དྲ་བ་འཛིན་པར་གཏུམ་མིག་མ། །དེ་བཞིན་སྐྲ་དང་བ་སྤུ་འབབ། །ཨོ་
ཊྱན་ཞེས་བྱ་གནས་ཆེན་པོར། །འོད་ལྡན་མ་ནི་རྣམ་པར་གནས། གཡས་པའི་གནས་ལ་
བརྟེན་ནས་ནི། །པགས་པ་དྲི་མ་འཛིན་མ་གནས། །ཨརྦུ་དར་ནི་སྣ་ཆེན་མ། །མཁའ་འགྲོ་མ་
ནི་ཤ་ཟ་བསམ། །གནས་ཀྱི་གཙོ་མོ་མཁའ་འགྲོ་མ། །གནས་བཞིན་རུ་ནི་ཡང་དག་བཤད། །
གང་ཞིག་ཆུ་རྒྱུས་འབབ་པའི་རྩ། གོ་ད་ཝ་རིར་རྣམ་པར་གནས། །དེ་ནི་སྲ་བའི་ཚུལ་གྱིས་
གནས། །དཔའ་བོའི་བློ་གྲོས་མ་ཞེས་བཤད། །རཱ་མེ་ཤྭཱ་རར་རྩ་གང་ཞིག །དེ་ནི་མི་ཐུང་མ་
ཞེས་གྲགས། རུས་པའི་འཕྲེང་བ་རྣམ་གནས་པ། །སྲ་བའི་དངོས་པོས་གནས་པ་ཡིན། །དེ་
བཱི་ཀོ་ཊར་རྩ་གང་ཞིག །འཇམ་ལུས་ལང་ཀའི་དབང་ཕྱུག་འདོད། །དེ་ནི་རྟག་ཏུ་མཆིན་པ་
འབབ། །ཀུན་གྱི་ལུས་ལ་ལྷག་པར་གནས། །མཱ་ལ་བར་ནི་ཤིང་གྲིབ་མ། །རྒྱལ་བའི་དབང་
ཕྱུག་སྙིང་ལ་གནས། །མཁའ་འགྲོ་རྣལ་འབྱོར་མ་མོ་རྣམས། །ཉེ་བའི་གནས་སུ་ཡང་དག་
བཤད། །ཐུགས་ཀྱི་འཁོར་ལོ་མཁའ་སྤྱོད་མ། །གནས་དག་ཉེ་གནས་ཡང་དག་གནས། །མིག་
འབབ་པ་ཡི་རྩ་གང་ཞིག །ཀཱ་མ་རུ་པར་རྣམ་གནས་པ། །གཟུགས་ནི་མཐོང་བར་འདོད་པ་སྟེ། །
ས་སྲུངས་མ་ཞེས་རྣམ་པར་བཤད། །ཨོ་ཏྲེར་འཁྲིས་པ་འབབ་པའི་རྩ། །འཇིགས་བྱེད་ཆེན་
མོ་རུ་ནི་བརྗོད། །མཁའ་འགྲོ་རྣལ་འབྱོར་མ་མོ་དག །འདི་དག་ཞིང་དུ་ཡང་དག་བཤད། །ཏྲི་
ཤ་ཀུ་ནིར་ཡང་དག་བྱུང༌། །རླུང་གི་ཤུགས་མ་གློ་བར་བཅས། །ཆང་ཐུང་མ་ནི་ཀོ་ས་ལར། །རྒྱུ་
མའི་འཕྲེང་འཁྲུགས་བཟང་མོ་སྟེ། །མཁའ་འགྲོ་རྣལ་འབྱོར་མ་མོ་དག །ཉེ་བའི་ཞིང་དུ་ཡང་
དག་བརྗོད། །སྔོ་སངས་ལྷ་མོ་ཀ་ལིང་ཀར། །ལོགས་ཀྱི་རྩ་ནི་ཡང་དག་གནས། །ལྟོར་གནས་

ཤིན་ཏུ་བཟང་མོར་ངེས། །ལམ་པ་ཀར་ནི་ཡོངས་སུ་གྲགས། །མཁའ་འགྲོ་རྣལ་འབྱོར་མ་མོ་
དག །ཚན་དོ་ཧར་ནི་རྣམ་བཤད་པའོ། །རྟ་རྣ་མ་ནི་ཀཉྩིར་གནས། །བཤང་བ་རྟག་ཏུ་འབབ་
པའོ། །ཧི་མ་ལ་ཡར་མཁའ་འགྲོ་གདོང༌། །ཚོགས་སྲུབས་དབུས་སུའང་གྱུར་པ་སྟེ། །མཁའ་
འགྲོ་རྣལ་འབྱོར་མ་མོ་དག །ཉེ་བའི་ཚན་དྷོ་ཧར་རྣམས་བཤད། །གསུང་གི་འཁོར་ལོར་
ཡང་དག་བྱུང༌། །ས་སྤྱོད་ཕོ་ཉ་རྣམས་གནས་པའོ། །ཡི་དྭགས་ལྷག་གནས་ཡང་དག་གནས། །
འཁོར་ལོའི་ཤུགས་མ་བད་ཀན་ཅན། །གང་ཞིག་རྟག་ཏུ་རྣག་འབབ་པ། ཁྱིམ་གྱི་ལྷར་ནི་ཡང་
དག་གནས། ། མཁའ་འགྲོ་དམ་པའི་དབང་ཕྱུག་མ། །དུམ་སྐྱེས་མ་ཞེས་རྣམ་པར་བཤད། །
མཁའ་འགྲོ་རྣལ་འབྱོར་མ་མོ་དག །འདུ་བ་ཅན་དུ་རྣམ་པར་བཤད། །སཽ་རཥྚར་ནི་དམར་པོས་
མཚན། །མཁའ་འགྲོ་སྣ་རིང་མ་རུ་འདོད། །རྡུལ་ནི་འབབ་པར་གྱུར་པའི་རྩ། །གསེར་གླིང་
དུ་ནི་ཡང་དག་གནས། །ཤིན་ཏུ་གསལ་ལུས་ཡང་དག་འཁྲུགས། །དེ་ནི་འཁོར་ལོའི་གོ་ཆར་
བཤད། །མཁའ་འགྲོ་རྣལ་འབྱོར་མ་མོ་དང༌། །ཉེ་བའི་འདུ་བ་ཅན་དུ་སྨྲས། །ན་གར་ཤིན་ཏུ་
དཔལ་མོ་ཞེས། །ཚུལ་ཅན་སྦོམ་པོའི་ལུས་ཅན་མ། །སིནྡྷུར་སྟོབས་ཅན་མ་ཞེས་བྱ། །མྱ་ངན་
གྱིས་ནི་མཆི་མ་འབབ། །མཁའ་འགྲོ་རྣལ་འབྱོར་མ་མོ་དག །འདི་དག་དུར་ཁྲོད་ཡང་དག་
གནས། །འཆིལ་མ་{ལུད་[ལུང་]སྐམ་འབབ་པ་གང༌། །མ་རུར་འཁོར་ལོས་སྒྱུར་མའོ། །ཀུ་
ལུ་ཏར་ནི་བརྩོན་ཆེན་མ། །སྟོབས་དང་སྣབས་ནི་འབབ་པའོ། །མཁའ་འགྲོ་རྣལ་འབྱོར་མ་མོ་
དག །ཉེ་བའི་དུར་ཁྲོད་ཡང་དག་བཤད། །སྐུ་ཡི་འཁོར་ལོའི་མཁའ་འགྲོ་རྣམས། །ཕྱི་རོལ་ས་
འོག་གནས་པའོ། །དེ་དག་གི་ཚིག་དོན་ཕལ་ཆེར་གོ་སླ་ལ། འདིར་རྩ་ཉི་ཤུ་རྩ་བཞི་ལ་རྣལ་
འབྱོར་མ་ཉི་ཤུ་རྩ་བཞིའི་མཚན་གྱིས་བསྟན་ཞིང༌། མི་ཕྱེད་མ་ལ་སོགས་པའི་མིང་ནས་མི་
འབོད་པ་ནི། རྩ་བའི་རྒྱུད་ཉིད་ལས་ཀྱང༌། མཁའ་འགྲོ་མ་ནི་ཉི་ཤུ་བཞི། །སྐུ་གསུང་ཐུགས་
ཀྱི་དབུས་སུ་ནི། །ཇི་ལྟར་ཕྱི་རོལ་དེ་བཞིན་ནང༌། །འདི་དག་སྔོན་ཉིད་{གྲུབ་[གྲུས་]པ་ཡིན། །

ཞེས་རབ་གཏུམ་མ་ལ་སོགས་པའི་མིང་རྣམས། ནང་རྩའི་རྣམ་གཞག་གི་སྐབས། སྤྱི་བོའི་རྩ་
ལ་སོགས་པ་རྣམས་ལ། དངོས་མིང་དུ་འཇུག་པ་ཡིན་ནོ། །མི་ཕྱེད་མ་ཞེས་བྱ་བ་ལ་སོགས་པ་
ནི་རྒྱུད་སྡེ་གཞན་ལས་གསུངས་ཤིང༌། དོན་གཅིག་པའི་ཕྱིར་འདིར་ཡང་ཐ་སྙད་རེ་སྦྱོར་མོད་
ཀྱི། ཁ་སྦྱོར་གྱི་རྒྱུད་དུ་མི་ཕྱེད་མ་ལ་སོགས་པའི་མིང་གསུངས་པ་རྣམས་འདིར་རབ་གཏུམ་ལ་
སོགས་པར་བསྒྱུར་བར་མཛད་པའི་དགོས་པ་ནི། དོན་འདྲ་བ་ལས་ལྷའི་དག་པའང་ཞོར་ལ་
རྟོགས་ནུས་པའི་ཕྱིར། ཚིག་ཉུང་ངུས་ཆོག་པ་ལ་དགོངས་སོ། །དེས་ན་འདི་ལྟར་སྦྱར་བར་བྱ་
སྟེ། སྤྱི་བོ་པུལླི་ར་མ་ལ་ཡར་རྩ་རབ་གཏུམ་མ་ཞེས་བྱ་བ་ནས། ཁམས་སོ་དང་སེན་མོ་བསྐྱེད་
པའི་རྒྱུ་མུན་པའི་ཐིག་ལེ་འབབ་བོ། །དེ་བཞིན་དུ་གནས་ཀཱ་མ་རུ་པ་འཆན་ཁུང་གཉིས་སུ། 
རྩ་ས་སྲུངས་མ་ཞེས་བྱ་བ་ལས་ཁམས་མིག་གཉིས་བསྐྱེད་པའི་རྒྱུ་རྡུལ་གྱི་ཐིག་ལེ་འབབ་བོ། །
གནས་རྟགས་ཀྱི་རྩེ་མོ་པྲེ་ཏ་པུ་རི་ཡི་དྭགས་ལྷག་གནས་སུ། རྩ་འཁོར་ལོའི་ཤུགས་ཅན་མ་
ནས་ཁམས་བད་ཀན་གྱི་རྒྱུ་སྙིང་སྟོབས་ཀྱི་ཐིག་ལེ་འབབ་པར་བྱེད་དོ། །དེ་ལྟར་རྩ་གནས་
ལྷག་མ་བདུན་བདུན་ཡང༌། གསུམ་པོ་དེས་རིགས་འགྲེ་བར་བྱའོ། །དག་བྱེད་ཀྱི་ལྷ་མཁའ་
འགྲོ་མ་རྣམས་ནི་རྩ་དང་མིང་མཚུངས་ཤིང༌། ཁམས་ཉེར་བཞི་ནི་ཁཎྜ་ཀ་པཱ་ལ་ལ་སོགས་
པའོ། །གནས་ཀྱི་དག་པ་ནི་ས་བཅུ་ལས་ཕྱེ་བའི་ཉི་ཤུ་རྩ་བཞི་ཡིན་ལ། ཕྱི་རོལ་ན་ཡུལ་ཉེར་
བཞི་དང༌། དེ་ན་གནས་པའི་དཔའ་བོ་དང་རྣལ་འབྱོར་མ་རྣམས་ནང་དུ་ལུས་ཀྱི་ཆ་དང༌། རྩ་
ཁམས་ཀྱི་ངོ་བོར་དག་ལ། སྐྱེད་རིམ་གྱི་སྐབས་འཁོར་ལོ་གསུམ་ལྟ་བུའི་རྟེན་གྱི་དཀྱིལ་
འཁོར་གཞལ་ཡས་ཁང་དང༌། བརྟེན་པ་དཔའ་བོ་དཔའ་མོའི་རྣམ་པར་སྒོམ་ཞིང༌། དེ་ཉིད་
རྫོགས་རིམ་གྱི་སྐབས་རྩ་རླུང་ཐིག་ལེའི་བདེ་བར་འཆར་ལ། འཇིག་རྟེན་ལས་འདས་པའི་
ལམ་དུ་ནི་ཡེ་ཤེས་ཀྱི་ས་བཅུ་གཉིས་ཏེ། རྣམ་པར་ཤེས་པའི་རང་བཞིན་གྱི་རྩ་ཁམས་རླུང་རྣམ་
དག་ཅིང་ཆོས་ཉིད་ཀྱི་རྩ་ཁམས་རླུང་གསུམ་མངོན་དུ་འགྱུར་བའི་ཡེ་ཤེས་ཀྱི་རྣམ་རོལ་ཟད་

པ་མེད་པར་འགྱུར་རོ། །སྐབས་འདིར་གནས་སོགས་ས་བཅུ་གཉིས་ཀྱི་རྣམ་གཞག་མཛད་པ་
ནི་འཕགས་པའི་ལམ་གྱི་ས་བཅུ་གཉིས་གཙོ་ཆེ་བའི་དབང་དུ་མཛད་པ་སྟེ། དེས་ན་གོང་དུ་
བསྟན་པ་དང་ཟློས་པར་མི་འགྱུར་ལ། དེ་ཉིད་ཀྱི་ཕྱིར་ལྷ་རྣམས་ཀྱི་མིང་གིས་བསྟན་པའང་
ཡིན་ཏེ། ལྷ་དེ་དང་དེ་དངོས་སུ་གྱུར་པའི་གནས་སྐབས་ཡིན་པའི་ཕྱིར་རོ། །རབ་གཏུམ་ལ་
སོགས་པ་སངས་རྒྱས་རྣམས་ཀྱི་དག་པའི་དཀྱིལ་འཁོར་ན་བཞུགས་པ་ནི་སྤྱིར་དོན་གྱི་གཙོ་
བོ་ཡིན་ཀྱང༌། འཕགས་ལམ་རབ་ཏུ་དགའ་བ་གནས་ཀྱི་ས་ལ་གནས་པའི་རབ་གཏུམ་མ་དེ་
ཡང༌། རབ་གཏུམ་མ་དངོས་ཡིན་ཏེ། ཟུང་འཇུག་གི་ལྷའི་སྐུ་ཡིན་པའི་ཕྱིར་རོ། །རབ་གཏུམ་
མ་ལ་སོགས་པ་བརྒྱད་ནི་མི་བྱེད་མ་དང༌། ཕྲག་གཟུགས་མ་དང༌། རྩེ་བ་མ་དང༌། གཡོན་པ་མ་
དང༌། ཐུང་ངུ་མ་དང༌། རུས་སྦལ་སྐྱེས་མ་དང༌། སྒོམ་པ་མ་དང༌། དབང་མ་རྣམས་སོ། །ས་སྲུང་
མ་ལ་སོགས་པ་བརྒྱད་ནི། སྐྱོན་མ་དང༌། འཇུག་མ་དང༌། མ་མོ་དང༌། མཚན་མོ་དང༌། བསིལ་
སྦྱིན་མ་དང༌། ཚ་བ་མ་དང༌། གཞོལ་མ་དང༌། རངས་མ་རྣམས་སོ། །འཁོར་ལོའི་ཤུགས་ཅན་
མ་ལ་སོགས་པ་བརྒྱད་ནི། ཤིན་ཏུ་གཟུགས་ཅན་མ་དང༌། སྤྱན་མ་དང༌། རྒྱུ་སྦྱིན་མ་དང༌། 
སྦྱོར་བྲལ་མ་དང༌། སྡུག་གུ་མ་དང༌། གྲུབ་མ་དང༌། འཚེད་མ་དང༌། ཡིད་བཟང་མ་རྣམས་
སོ། །གཞུང་དུ་མཁའ་འགྲོ་མ་ནི་ཤ་ཟ་བསམ་ཞེས་པ། ཁམས་ཤ་སྐྱེད་པར་བྱེད་པའི་ཐིག་ལེ་
ལ་ལོངས་སྤྱོད་པའི་དོན་ནོ། །སྲ་བའི་ཚུལ་དང་སྲ་བའི་དངོས་པོ་ཞེས་བྱ་བ་ནི། ཆུ་རྒྱུས་དང་
རུས་པ་དེ་ཉིད་སྲ་བའི་དོན་ནོ། །འཇམ་ལུས་ཞེས་བྱ་བ་ནི་སྙིང་གའི་ཁམས་སོ། །མཁའ་འགྲོ་
འཇིག་རྟེན་མ་མོ་རྣམས། །ཞེས་སུ་མ་ཏི་ཀིཏྟིའི་སློབ་མ་རྣམས་ཀྱི་འགྱུར་ལས་འབྱུང་བ་ནི། ལོ་
ཀ་དག་ཡོ་ཀ་སྒྲ་མཚུངས་པ་ལས་ནོར་བ་ལས་སྒྱུར་བའི་སྐྱོན་ཏེ། མགོས་འགྱུར་སོགས་རྙིང་པ་
རྣམས་ལས། འོག་མ་རྣམས་དང་འདྲ་བར་འབྱུང་ངོ༌། །འོན་ཀྱང་སྦྱོར་བའི་མ་ཞེས་སྒྱུར་བ་ཅུང་
ཟད་མི་ལེགས་ཏེ། འདིར་མཁའ་འགྲོ་རྣལ་འབྱོར་མ་མོ་དག་ཅེས་པ་ནི། ལྷན་སྐྱེས་དང༌། ཞིང་

སྐྱེས་དང༌། སྔགས་སྐྱེས་གསུམ་རིམ་པས་སྟོན་པའི་ཚིག་གོ །ལོགས་ཀྱི་རྩ་ནི་རྩིབ་ཆུང་དང་
རྩིབ་ལོགས་སོ། །ལྟོར་གནས་ནི་ལྟོ་བ་སྟེ་ཁམས་འཕོ་བ་སྐྱེད་པའོ། །ཚོགས་སྲུབས་ཞེས་པ་
སྐབས་འགའ་ཞིག་ལས་མཚམས་ཀྱི་མཐར་སྒྱུར་རོ། །དམར་པོས་མཚན་ནི་ཁྲག་འཕེན་པའི་
དོན་ནོ། །ཤིན་ཏུ་གསལ་ལུས་ཡང་དག་འཁྲུགས། །ཞེས་པ་ནི་འགྱུར་གཞན་ལས། ཡན་ལག་
གཟི་བརྗིད་ཀུན་ཁྱབ་མ་ཞེས་སྒྱུར་ཏེ། ལུས་ལ་སྣུམ་པའི་མདངས་ཀྱིས་ཁྱབ་པར་བྱེད་པའི་
དོན་ནོ། །
གསུམ་པ་ནི། སྔར་གྱི་ངག་གི་སྒོ་ལ་ནི། །མཁའ་འགྲོ་མ་ནི་རྣམ་པ་བཞི། ། དེ་ཡི་མཚམས་
ཀྱི་ཆར་གནས་པ། །གཞན་དག་དེ་བཞིན་ཡང་དག་གནས། །རྩ་ཡི་སྒོར་ནི་ཁྭ་གདོང་མ། །
གཉིས་པ་དེ་བཞིན་འུག་གདོང་མ། །གསུམ་པ་ལ་ནི་ཁྱི་གདོང་མ། །བཞི་པ་ལ་ནི་ཕག་གདོང་
མ། །གྲྭ་རུ་གཤིན་རྗེ་བརྟན་མ་དང༌། །དེ་བཞིན་གཤིན་རྗེ་ཕོ་ཉ་མོ། །དེ་མ་ཐག་ཏུ་འཇིགས་
ཆེན་མ། །གཤིན་རྗེ་མཆེ་བ་གཙིགས་མར་བཤད། །གཤིན་རྗེ་འཇོམས་མ་འཇིགས་ཆེན་མོ། །
ཡང་ནི་བཞི་པར་ཡང་དག་བཤད། །འདི་ལ་རྗེ་མར་དོལ་ལོ་ཙཱ་བ་ནི། ཚིགས་བཅད་དང་
པོས་སྙིང་གའི་ནང་སྐོར་དང༌། ཕྱི་མ་རྐང་པ་བཅུས་བུ་ག་བརྒྱད་བསྟན་པར་བཞེད་ལ། མལ་
གྱོའི་གསུང་སྒྲོས་མནའ་ཆེན་ལས། སྔ་ཕྱི་གཉིས་བསྟན་བཤད་དུ་སྦྱར་ནས། སྙིང་གའི་ཕྱི་སྐོར་
འབའ་ཞིག་བསྟན་པར་འཆད་ན། འདིར་ཚིགས་བཅད་དང་པོས་སྙིང་གའི་ཕྱི་སྐོར་གསལ་
བར་བསྟན་པ་མལ་ལུགས་ལྟར་འཐད་ལ། ཕྱི་མ་རྣམས་ཀྱིས་བུ་གའི་སྒོ་བརྒྱད་སྟོན་ཚུལ་མར་
དོལ་ལྟར་འཐད་དོ། །མཁའ་འགྲོ་མ་བཞི་ནི་ཁྭ་གདོང་མ་ལ་སོགས་པའོ། །སྙིང་གའི་ནང་
སྐོར་རྩ་བཞི་ལ་འབྱུང་བ་བཞི་རྟག་ཏུ་འབབ་ཀྱང་དེ་ལས་ཕྱི་རོལ་དུ་རྒྱུ་བའི་སྒོ་ནི་བཞི་པོ་དེའི་
རྩཻ་ནས་སྐྱེས་པ། ཕྱི་སྐོར་གྱི་ཕྱོགས་བཞི་ཡིན་པས། དེ་དག་གསུང་གི་སྒོའོ། །དེའི་མཚམས་
ཀྱི་ཆ་ནི། ཕྱི་སྐོར་དེའི་མཚམས་བཞིའི་རྩ་སྟེ་མཆོད་པའི་རྩ་བཞི་ལས་སྐྱེས་པའོ། །ཆའི་སྒོ་

ཞེས་བྱ་བ་ནི། བརྒྱད་ཀར་གྱི་མཚན་ཉིད་སྟོན་པ་ཡིན་ཀྱང༌། རྩའི་སྒོ་དང་པོར་ཁྭ་གདོང་མ་
ཞེས་སྦྱོར་དགོས་སོ། །དང་པོ་ཁའི་སྒོ་སྟེ། གཉིས་པ་ནི་ཆུ་ལམ་མོ། །དེ་བཞིན་དུ་གསུམ་པ་
ནི་བཤང་ལམ། བཞི་པ་ནི་སྣ་སྒོ། གྲྭ་བཞི་ནི་མགོ་བོའི་གྲྭ་བཞི་ན་གནས་པ་སྟེ། རྣ་བ་གཡས་
གཡོན་དང༌། མིག་གཡས་གཡོན་ཏེ་བཞིའོ། །དེ་དག་གི་རྩ་ནི་ཁྭ་གདོང་མ་ལ་སོགས་པའི་
མིང་གིས་བསྟན་ཞིང༌། སྙིང་གའི་ཕྱི་སྐོར་ནས་བུ་གའི་ཕྱི་མཐའི་བར་ནི། དམ་ཚིག་འཁོར་
ལོའི་ལྷ་རྣམས་ནས་དུར་ཁྲོད་ཀྱི་བར་རྣམས་རྣམ་པར་དག་པ་ཡིན་ལ། ཕྱིའི་གནས་དང་སྦྱར་
བ་ནི་དུར་ཁྲོད་ཆེན་པོ་བརྒྱད་དམ་བཅུ་དྲུག་སྟེ། བཅུ་དྲུག་ལ་ནི་སྒོ་མཚམས་བརྒྱད་དང་དུར་
ཁྲོད་བརྒྱད་སོ་སོར་སྦྱར་རོ། །རྩ་བརྒྱད་པོ་དེ་དག་ལ་རྒྱུད་གཞན་ལས་ནི། གཞན་མཐུ་རྩེ་མོ་
དང༌། མཐུ་སྐྱེད་མ་དང༌། རོའི་རྩེ་མོ་དང༌། རོ་ལུས་མ་དང༌། ནམ་མཁའ་མ་དང༌། ཆར་སྦྱིན་མ་
དང༌། རུལ་མ་དང༌། རྟོགས་མ་ཞེས་བྱ་བར་བཤད་ཅིང༌། བོད་རྣམས་མིང་གཞན་དུའང་འདོད་
དོ། །འདི་དག་སྔར་ཉི་ཤུ་རྩ་བཞིའི་ཁོངས་སུ་འདུས་སམ་སྙམ་ན། དཔེར་ན་དེ་བཱི་ཀོ་ཊའི་རྩ་ནི་
མིག་གི་དབང་པོ་ལ་གནས་པ་ཡིན་ལ། གཤིན་རྗེ་མཆེ་བ་མ་དང་འཇོམས་མའི་རྩ་ནི་མིག་གི་
སྒོ་ལ་གནས་པའི་ཕྱིར་ཟློས་པ་མ་ཡིན་ཏེ། གཞན་རྣམས་ཀྱང་དེས་རིགས་འགྲེའོ། །བཞི་པ་
ནི། རྡོ་རྗེ་མཁའ་འགྲོ་མ་འདི་རྣམས། །རྩ་ཡི་ཚུལ་དུ་ཡང་དག་གནས། །ཐུགས་ཀྱི་རྡོ་རྗེ་རྣལ་
འབྱོར་མ། །སུམ་ཅུ་རྩ་བདུན་དུ་ནི་བརྗོད། །འདི་དག་ཤེས་རབ་ཕ་རོལ་ཕྱིན། །ལུས་ལ་ཡང་
དག་རྣམ་པར་གནས། །རྡོ་རྗེ་མཁའ་འགྲོ་མ་སུམ་ཅུ་རྩ་བདུན་འདི་རྣམས། སེམས་ཅན་རྣམས་
ཀྱི་ལུས་ལ་རྩ་རྣམས་ཀྱི་རང་བཞིན་ཆོས་ཉིད་དུ་གནས་པ་ཡིན་ལ། ཆོས་ཉིད་དེའི་རྣམ་འགྱུར་
རམ། གློ་བུར་གྱི་དྲི་མ་གཡའ་ལྟ་བུ་ལས། རྩ་རླུང་ཐིག་ལེ་ཕལ་པ་རྣམས་ཤར་ནས་འཁོར་
བའི་ཆོས་མཐའ་དག་སྐྱེད་པར་བྱེད་དོ། །ཐུགས་ཀྱི་རྡོ་རྗེ་ཡེ་ཤེས་ཀྱི་རྩ་དེའི་རྣམ་འགྱུར་ནི། 
རྣལ་འབྱོར་མ་སུམ་ཅུ་རྩ་བདུན་ནོ། །ཆོས་ཉིད་ཡེ་ཤེས་ཀྱི་རྩ་དེ་ཉིད་ཤེས་རབ་ཀྱི་ཕ་རོལ་ཏུ་

ཕྱིན་པ་སྟེ། སེམས་ཅན་རྣམས་ཀྱི་ལུས་ལ་ཆོས་ཉིད་ཀྱི་ཚུལ་གྱིས་ཡང་དག་པར་གནས་ཤིང༌། 
ཀུན་རྫོབ་ཀྱི་རྩ་ལ་གནད་དུ་བསྣུན་པས་དོན་དམ་པ་མངོན་དུ་འགྱུར་བ་ནི། བུར་ཤིང་བཅིར་
བས་བུ་རམ་འབྱུང་བ་དང༌། ལོ་མ་མཐོང་སར་རྐོས་པ་ལས་རྩ་བ་ཐོབ་པ་བཞིན་ནོ། །
སྐབས་འདིར་རྩ་སུམ་ཅུ་རྩ་བདུན་སྒྲོང་ཚུལ་ལ་མི་འདྲ་བ་ཅུང་ཟད་རྒྱ་བོད་གཉིས་ཆར་ན་
ཡོད་ཀྱང༌། འོག་ཏུ་རྩ་སོ་བདུན་བྱང་ཕྱོགས་སོ་བདུན་གྱི་དག་པར་བཤད་ཅིང༌། བྱང་ཕྱོགས་
དང་སྦྱོར་རྒྱུའི་རྩ་སོ་བདུན་པོ་དེ་ལྷ་སོ་བདུན་གྱི་མཚན་གྱིས་བསྟན་པའི་ཕྱིར། གཙོ་བོ་ཡབ་
ཡུམ་གཉིས་མེད་ཀྱི་དབང་དུ་བྱས་ན། རྩའི་གཙོ་མོ་བཞི་དང་དཔྱིད་དེ་ལྔ་པོ་གཅིག་ཏུ་སྒྲོང་
པ་ཡིན་ལ། ཡབ་ཡུམ་ཐ་དད་དུ་བྱས་ན། གཙོ་མོ་བཞི་པོ་སྤྱི་ཁྱབ་ཏུ་བཏང་ནས། དཔྱིད་ཀྱི་
རྩ་དང་སྙིང་གའི་སུམ་སྐོར་མ་ལ་སོགས་པ་བཞི་དང༌། རྩ་ཉི་ཤུ་རྩ་བཞི་དང༌། བུ་ག་བརྒྱད་
ཀྱི་རྩའོ། །སྙིང་གའི་ཕྱི་སྐོར་གྱི་རྩ་འདབ་བརྒྱད་དང༌། བུ་ག་བརྒྱད་ཀྱི་རྩ་ནི་གང་བགྲངས་
ཀྱང་འདྲ་སྟེ། རྩ་གཅིག་གི་རྩ་བ་དང་རྩའི་ཁྱད་པར་ཙམ་མ་གཏོགས་བྱ་བྱེད་དགོས་པ་སོགས་
གཅིག་ཅིང༌། སྐབས་འདིར་དག་པ་ཐ་དད་དུ་ཡང་མ་མཛད་པས་སོ། །དེས་ན་སྐྱེད་པའི་རིམ་
པར་ཡང༌། ལུས་ཀྱི་དཀྱིལ་འཁོར་ལ་སྒོ་མཚམས་མ་བརྒྱད་པོ་སྙིང་གའི་ཕྱི་སྐོར་རམ། བུ་ག་
བརྒྱད་གང་ལ་བཀོད་ཀྱང་འདྲ་བ་ཡིན་ནོ། །སྔ་མ་འགའ་ཞིག་ལམ་སློངས་དང་ཡང་བཤད་པ་
མི་མཐུན་ཏེ། མལ་གྱོའི་ཊིཀ་ཆུང་དང༌། དེ་ལུགས་ཀྱི་མནའ་ཆེན་ལས་རྩའི་གཙོ་མོ་གསུམ་
དང༌། སུམ་སྐོར་མ་སོགས་ལྔ་སྒོ་མཚམས་མའི་རྩ་བཞག་པ་ནི་མི་ལེགས་པར་མཐོང་ངོ༌། །
འཁོར་ལོ་གསུམ་ན་ས་བཅུའི་རང་བཞིན་དུ་བཤད་ན། དམ་ཚིག་འཁོར་ལོ་དང་བདེ་བ་ཆེན་
པོའི་འཁོར་ལོ་ཇི་ལྟ་བུ་ཞེ་ན། མཐུད་སྤྱོད་དང་ཉེ་བའི་འཐུང་སྤྱོད་དས་ལྷག་མ་གཉིས་སོ། །དེ་
ཡང་དམ་ཚིག་འཁོར་ལོ་ནི་མཐུད་སྤྱོད་དང༌། བདེ་ཆེན་འཁོར་ལོ་ནི་ཉེ་བའི་མཐུད་སྤྱོད་དོ། །
དེ་དག་གཞན་རྫོགས་པའི་རིམ་པའི་ས་ལམ་ལ་སྦྱོར་ཚུལ་ནི། རྩ་སོ་གཉིས་དང་དབུ་མའི་

མདུད་པ་སོ་གཉིས་གནད་གཅིག་པའི་སྐབས་ཤིག་ཡོད་དེ། དེ་ཡང་ནོར་བུ་དང༌། རྡོ་རྗེ་དང༌། 
གསང་གནས་དང༌། ལྟེ་བ་དང༌། སྙིང་ག་དང༌། མགྲིན་པ་དང༌། སྤྱི་བོ་དང༌། གཙུག་ཏོར་ཏེ་
དབུ་མས་དབུས་སུ་ཕུག་པའི་རྩ་འཁོར་ལོ་བརྒྱད་ཡོད་དོ། །དེ་ལ་དཔྲལ་བའི་འཁོར་ལོ་དང་
སྤྱི་བོའི་འཁོར་ལོ་གཅིག་སྟེ་བདེ་ཆེན་འཁོར་ལོའོ། །དེ་དག་ལས་བུད་མེད་ལ་ནི་ནོར་བུའི་
འཁོར་ལོའི་དོད་སྣ་རྩེའི་འཁོར་ལོ་དང༌། རྡོ་རྗེའི་འཁོར་ལོའི་དོད་ཟེའུ་འབྲུའི་འཁོར་ལོ་ཡིན་
ནོ། །འཁོར་ལོ་དེ་རྣམས་ཀྱི་ལྟེ་བའི་ཡས་སྣ་དང་མས་སྣའི་ཐད་དུ། དབུ་མའི་ནང་སྨྱུག་མའི་
ཚིགས་ལྟར་སྦུབས་འགགས་པས། དབུ་མའི་ཚིགས་བཅུ་དྲུག་ཡོད་ལ། ཚིགས་རེ་རེ་ཡང་
གཡས་གཡོན་རོ་རྐྱང་དང་འབྲེལ་བའི་ཆ་ནས། རིམ་པ་གཉིས་གཉིས་ཡོད་དེ། ལྟེ་བ་སོགས་
འོག་གི་གཞི་ལ་རོ་མ་དང་འབྲེལ་བ་འོག་དང་རྐྱང་མ་དང་འབྲེལ་བ་སྟེང་ངོ༌། །སྙིང་ག་ཡན་
ཆད་བཞི་ལ་རོ་མའི་དེ་འོག་དང༌། རྐྱང་མའི་དེ་སྟེང་ངོ༌། །འདི་ནི་སྐྱེས་པའི་ལུས་ལ་སྟེ། བུད་
མེད་ལ་ནི་འདི་དག་གོ་བཟློག་པའོ། །དང་པོར་ཡེ་ཤེས་ཀྱི་རིམ་པའི་སྐབས། བུ་ག་བརྒྱད་ཀྱི་
རྩ་རྣམས་རིམ་པས། བྱང་ཆུབ་ཀྱི་སེམས་ཀྱིས་ཅི་རིགས་པ་གང་བའི་མགོ་རྩམས་པས། བདེ་
བ་ཁྱད་པར་ཅན་སྐྱེ་བར་འགྱུར་ཞིང༌། གསང་རིམ་གྱི་ཐོག་མར་དེ་ལྟ་བུས་རྐྱེན་བྱས་ནས། 
སུམ་སྐོར་མ་སོགས་སྙིང་གའི་ནང་སྐོར་གྱི་རྩ་བཞི་པོ་བྱང་ཆུབ་ཀྱི་སེམས་ཀྱིས་གང་བ་དང༌། 
ནོར་བུའི་རྩ་མདུད་བཞི་པོ་གྲོལ་ནས། བྱང་ཆུབ་སེམས་གཉིས་ཀྱིས་གང་བ་དུས་མཉམ་
སྟེ། མཐུང་སྤྱོད་དང༌། མོས་པས་སྤྱོད་པའི་ས་སྟེ་ས་ཐོག་མའོ། །སྙིང་གའི་རྩ་བཞི་དང་ནོར་
བུའི་རྩ་བཞི་ཡན་ལག་འབྲེལ་ཞིང་ཁམས་འགྲོ་འོང་གི་གནད་གཅིག་པ་ཡིན་ལ། རྒྱུད་གཞན་
ལས་གཉིས་ཀར་ཐུགས་དང་གཉིད་མཐུག་པོའི་གནས་སུ་འདྲ་བར་གསུངས་པ་ཡང་འདི་ལ་
དགོངས་པ་མངོན་ནོ། །དེ་བཞིན་དུ་རྡོ་རྗེའི་སྐེད་པའི་རྩ་མདུད་བཞི་གྲོལ་བ་དང༌། མི་ཕྱེད་
མ་སོགས་སྦྱར་ཏེ་གནས་དང༌། གསང་གནས་ཀྱི་བཞི་དང་ཐུང་ངུ་མ་སོགས་སྦྱར་ཏེ་ཉེ་གནས་

དང༌། ལྟེ་བའི་བཞི་དང་སྐྱོན་མ་སོགས་སྦྱར་ཏེ། ཞིང་དང་ཉེ་ཞིང་དང༌། སྙིང་གའི་བཞི་དང་
བསིལ་སྦྱིན་མ་སོགས་སྦྱར་ཏེ། ཚནྡྷོ་ཉེ་བའི་ཚནྡྷོ་དང༌། མགྲིན་པའི་བཞི་དང་ཤིན་ཏུ་གཟུགས་
ཅན་མ་སོགས་སྦྱར་ཏེ། འདུ་བ་ཉེ་འདུ་དང༌། དཔྲལ་བའི་བཞི་དང༌། སྡུག་གུ་མ་སོགས་སྦྱར་
ཏེ་དུར་ཁྲོད་ཉེ་བའི་དུར་ཁྲོད་དང༌། གཙུག་ཏོར་གྱི་རྩ་མདུད་བཞི་གྲོལ་ཞིང་ཐིག་ལེས་བརྟན་
པ་དང༌། རྩའི་གཙོ་མོ་བཞི་ཐིག་ལེས་གང་ཞིང༌། སྙིང་གའི་ཕྱི་སྐོར་གྱི་རྩ་དང་བུ་ག་བརྒྱད་ཀྱི་
རྩ་ཡང་རིམ་གྱིས་ཐིག་ལེས་གང་བ་ལས་སྐབས་འདིར་མཐར་ཐུག་པ་ནི། ཉེ་བའི་མཐུད་སྤྱོད་
དང༌། ས་བཅུ་གཉིས་པ་དེ་བཞིན་གཤེགས་པའི་མིང་ཅན་དུ་བཞག་གོ ། 
འདིར་ནི་སེམས་འགྲེལ་རྣམས་ལས་འཁོར་ལོ་དྲུག་ལ་ས་བཅུ་གཉིས་འཇོག་ཚུལ་དང་
ཅུང་ཟད་ཙམ་མི་འདྲ་བར་བྱུང་ཡང༌། བཤད་ཚུལ་ཕྲན་ཚེགས་མི་འདྲ་བ་ལས་གཞན་གནད་
གཅིག་པར་མངོན་ལ། ལུགས་དེ་ལ་ནོར་བུ་དང་རྡོ་རྗེའི་འཁོར་ལོ་གཅིག་ཏུ་སྡོམས་ལ། 
མཐུད་སྤྱོད་ཉེ་མཐུད་གཉིས་གཙུག་ཏོར་ལ་དབྱེ་བར་བྱའོ། །དེའི་ལུགས་ལྟར་ན། མོས་པའི་
ས་གནས་ལ་སོགས་པ་བཅུ་གཉིས་ལ་མི་སྒྲོང་ངོ༌། །རྩ་རླུང་དངོས་ཀྱི་ས་བཅུ་གཉིས་འདི་ལ་
རྒྱུད་འདིའི་ཕྱོགས་ལས་ཡོན་ཏན་གྱི་ཁྱད་པར་དམིགས་བསལ་གསུངས་པ་མ་མཐོང་ཡང༌། 
དཔལ་དུས་ཀྱི་འཁོར་ལོར་གསུངས་པ་བཞིན་དུ་སྦྱར་བར་བྱ་ལ། འཕགས་ལམ་གྱི་སའི་ཡོན་
ཏན་ནི། འཕགས་པ་ས་བཅུ་པ་སོགས་ལས་ཤེས་པར་བྱའོ། །དེ་ལྟར་ན་གསང་རིམ་གྱི་ས་
བཅུ་གཉིས་དང༌། འཕགས་པའི་ལམ་ས་བཅུ་གཉིས་ཀྱི་ཁྱད་པར་ནི། ཐ་མལ་གྱི་ལུས་ངག་
ཡིད་གསུམ་ཁམས་གསུམ་དུ་གཏོགས་པའི་འགྲོ་བའི་ཆོས་ཀྱི་ཆ་རྣམས་རིམ་པས་དག་ནས། 
རྣམ་པར་ཤེས་པ་ཙམ་གྱི་ལུས་ངག་ཡིད་གསུམ་དུ་གྱུར་པ་ནི་གསང་རིམ་གྱི་ས་བཅུ་གཉིས་
ཡིན་ལ། རྣམ་པར་ཤེས་པ་དེ་ཡང་ཁམས་གསུམ་འཁོར་བ་དངོས་ལས་འདས་ཤིང༌། ཁམས་
གསུམ་གྱི་བག་ཆགས་དང་བཅས་པ། ལམ་དུས་ཀྱི་བདེ་བ་ཆེན་པོ་དང༌། དམ་པའི་ཆོས་ཀྱི་སྒྲ་

དབྱངས་ཐམས་ཅད་པ་དང༌། དག་སྣང་དཀྱིལ་འཁོར་གྱི་འཁོར་ལོའི་རང་བཞིན་ཅན་ཏེ། འདི་
ཡང་དག་ཀུན་རྫོབ་དང༌། ཤིན་ཏུ་དཔྱད་པའི་དོན། འཁོར་བའི་ཆོས་སུ་གཏོགས་པས་མཐར་
ཐུག་སྤང་བྱ་ཡིན་ཡང་གནས་སྐབས་སུ་མ་དག་འཁོར་བའི་ཆོས་སྤོང་བར་ནུས་པ་དང༌། ལམ་
གྱི་ཡེ་ཤེས་སུ་གཏོགས་པའི་ཕྱིར་ཡེ་ཤེས་ཀྱི་སྐུ་དང་འོད་གསལ་བའི་རླུང་ལ་སོགས་པའི་ཐ་
སྙད་འཇུག་ཅིང༌། ཀུན་རྫོབ་ཁམས་གསུམ་ལ་ལྟོས་ནས། འདི་ལ་དོན་དམ་དང་མྱང་འདས་
ལ་སོགས་པའི་ཐ་སྙད་ཀྱང་འཇོག་གོ །འཕགས་པའི་ས་བཅུ་གཉིས་ནི་ཇི་སྐད་བསྟན་པའི་
རྣམ་པར་ཤེས་པའི་རང་བཞིན་གྱི་ལུས་ངག་ཡིད་གསུམ་ཆོས་ཉིད་དོན་དམ་དབྱིངས་ཀྱི་སྐུ་
གསུང་ཐུགས་ཀྱི་དབྱིངས་སུ་རིམ་པས་དག་པའི་ཡེ་ཤེས་དོན་དམ་པའི་ངོ་བོས་བསྡུས་པ་སྟེ། 
དེ་ལ་གསང་རིམ་གྱི་ས་བཅུ་རང་རྒྱུད་ཀྱིས་བསྡུས་པའི་འཁོར་བའི་ཆོས་རང་གི་སྣང་ངོར་ཡང་
ཡོད་ཅིང་མ་སྤངས་ལ། རྣམ་པར་ཤེས་པའི་ལུས་སྔར་མངོན་དུ་མ་གྱུར་པ་གསར་དུ་མཐོང་
ཞིང༌། ཆོས་ཉིད་ཀྱི་ལུས་དངོས་སུ་མ་མཐོང་ཡང༌། ཉམས་མྱོང་གི་སྒོ་ནས་མཚོན་ནུས་པ་ཡིན་
པ་དང༌། འཕགས་ལམ་གྱི་ས་བཅུར་ནི་སྤྱིར་མ་དག་འཁོར་བའི་སྣང་བ་མཐའ་དག་སྤངས་
པ་མ་ཡིན་ཀྱང༌། རང་རྒྱུད་ཀྱིས་བསྡུས་པའི་འཁོར་བའི་ཆོས་སྤངས་ཤིང་རང་རྒྱུད་ལ་སྣང་བ་
མེད་ལ་རྣམ་པར་ཤེས་པའི་ལུས་ཀྱི་སྣང་བ་མ་འགགས་པར་ཡང་གནས་ལ་ཆོས་ཉིད་ཀྱི་ལུས་
མངོན་སུམ་དུ་མཐོང་བའང་ཡིན་ནོ། །འོ་ན། དོན་མེད་པ་དང་དོན་ཡོད་དག །མི་སྣང་སྣང་བ་
ཡིན་ཞེས་བྱ། །ཞེས་རྣམ་པར་ཤེས་པ་དང་ཡེ་ཤེས་དུས་གཅིག་ཏུ་སྣང་བ་མེད་པ་མ་ཡིན་ནམ་
སྙམ་ན་གང་ཡེ་ཤེས་ཀྱི་སྣང་བ་སྐྱེས་པ་ནས་རྣམ་ཤེས་ཀྱི་སྣང་བ་འགྲིབ་པ་འགོ་བརྩམས། ཡེ་
ཤེས་ཇེ་གསལ་དང་རྣམ་ཤེས་ཀྱི་སྣང་བ་ཇེ་ཆུང་དུ་འགྱུར་ཞིང༌། མཐར་ཡེ་ཤེས་ཀྱི་སྣང་བ་
རྫོགས་པ་དང་རྣམ་ཤེས་ཀྱི་སྣང་བ་གཏན་ནས་ཟད་པ་དུས་མཉམ་སྟེ། རྣམ་ཤེས་ཀྱི་སྣང་བ་
ཅུང་ཟད་ཀྱང་མ་ཟད་པ་ལ་ཡེ་ཤེས་གཏན་ནས་མི་སྣང་ཞིང༌། ཡེ་ཤེས་ཅུང་ཟད་སྣང་བ་དང་

རྣམ་ཤེས་ཅུང་ཟད་ཟད་པ་གཉིས་དུས་མཉམ། རྣམ་ཤེས་ཀྱི་སྣང་བ་གཏན་ནས་ཟད་པ་དང༌། 
ཡེ་ཤེས་ཡོངས་སུ་རྫོགས་པ་དུས་མཉམ་པར་འགྱུར་བའི་དོན་ནོ། །རྒྱུ་མཚན་དེའི་ཕྱིར་ས་བཅུ་
གཉིས་ཚན་གཉིས་པོ་དེ་ལ་རང་གཞན་གྱི་དོན་སྒྲུབ་པའི་ཡོན་ཏན་རི་རབ་དང་ཡུངས་དཀར་
ཙམ་དུ་ཁྱད་པར་ཆེ་མོད་ཀྱང༌། བསྒྲོང་ལུགས་ཀྱི་བཀོད་པ་འདྲ་བའི་ཕྱིར། རྒྱུད་སྡེ་རྣམས་ནས་
རྣམ་གཞག་ཕྱོགས་གཅིག་ཏུ་བསྟན་པ་ཤས་ཆེ་ཞིང༌། དེ་ཡང་ལམ་གྱི་སྐབས་འདིར་ས་བཅུ་
གཉིས་འོག་མའི་རྣམ་གཞག་གཙོ་བོར་བསྟན་ཏེ། སློབ་དཔོན་གྱི་ངག་གིས་འདོམས་དགོས་
པ་དང༌། བླང་དོར་གྱི་གནས་བསྟན་བཅོས་ལས་ཤེས་དགོས་པ་དང༌། དབང་པོ་རྣོན་པོ་ཡིན་
ན་དང་པོའི་ལས་ཅན་རྣམས་ཀྱིས་ཀྱང༌། མཐོང་བའི་ཆོས་འདི་ཉིད་ལ་འགྲུབ་པའི། ཉེ་འཁོར་
གཟིགས་པའི་རྒྱུ་མཚན་གྱིས་སོ། །
འཕགས་པའི་ས་རྣམས་ནི། ཕྱོགས་བཅུའི་སངས་རྒྱས་ཐམས་ཅད་ལས་གདམས་ངག་
རྒྱ་ཆེན་པོ་འབད་རྩོལ་མེད་པར་རྒྱུན་མི་འཆད་དུ་ཐོབ་པ་དང༌། བླང་དོར་རང་སྟོབས་སུ་ཤེས་
ནས་ངང་གིས་འཇུག་པའི་ཕྱིར་དང༌། སྤྱོད་པ་མཐའ་དག་བཤད་ཀྱིས་མི་ལང་བའི་ཕྱིར་དང༌། 
རྣམ་གཞག་མང་པོ་ཞིག་མདོ་སྡེ་རྣམས་ལས་ཀྱང་ཐུན་མོང་དུ་བསྟན་པའི་ཕྱིར་དང༌། རྣམ་པར་
སྨིན་པའི་ལུས་ཡེ་ཤེས་ཀྱི་སྐུར་གནས་གྱུར་ཟིན་པའི་འཕྲིན་ལས་ཡིན་པའི་ཕྱིར། འབྲས་བུའི་
ཕྱོགས་སུ་གཏོགས་པར་ཡང་དགོངས་པའོ། །ལེའུའི་མཚན་བསྟན་པ་ནི། དཔྱིད་ཀྱི་ཐིག་ལེ་
ལས། དེ་བཞིན་གཤེགས་པའི་སྐུར་གནས་པའི་རྩ་སུམ་ཅུ་རྩ་བདུན་གྱི་འཁོར་ལོ་རྣམ་པར་
གཞག་པ་བཤད་པ་རྒྱས་པར་བསྟན་པ་སྟེ་དྲུག་པའོ། །སུམ་ཅུ་རྩ་བདུན་ནི་ཁམས་འཕེལ་
འགྲིབ་བྱེད་པའི་དོན་གྱི་རྩའི་གཙོ་བོར་བཞག་པ་སྟེ། འཁོར་ལོ་བཞིའི་རྩ་རྣམས་ནི་རྗེས་སུ་
འབྲང་བའོ། །འཁོར་ལོ་ཞེས་བྱ་བ་ལ་རླུང་དང་ཐིག་ལེ་རྩ་རྣམས་སུ་རེ་མོས་ཀྱི་འཁོར་བའི་
ཕྱིར་འཁོར་ལོའོ།། །། 

ད་ནི་ལེའུ་བདུན་པ་བཤད་པར་བྱ་སྟེ། ལེའུ་འདིས་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་
བདུན་སྟོན་པས། ལམ་གྱི་གསང་བ་གཙོ་ཆེ་ལ། གཞིའི་ཆོས་ཉིད་ཀྱང་ཆོས་སུམ་ཅུ་རྩ་བདུན་
གྱི་ངོ་བོར་གནས་ཤིང༌། འབྲས་དུས་ཀྱང་བྱང་ཕྱོགས་སོ་བདུན་དུ་བཞུགས་པས། གཞི་དང་
འབྲས་བུའི་གསང་བ་ཡང༌། རྣམ་གྲངས་ཀྱི་ཚུལ་གྱིས་གསལ་བར་བསྟན་པ་ཡིན་ཏེ། མཁའ་
འགྲོ་མ་ལ་སོགས་པའི་མིང་གིས་གཞི་དུས་ཀྱི་རྩ་དང་འབྲས་དུས་ཀྱི་དཀྱིལ་འཁོར་གཉིས་
ཀར་བསྟན་ལ། དེ་ཉིད་ཆོས་དབྱིངས་ཀྱི་རབ་ཏུ་ཕྱེ་བས་ཆོས་སུམ་ཅུ་རྩ་བདུན་དུ་བསྟན་པའི་
ཕྱིར་རོ། །དེ་ལ་བཤད་པར་དམ་བཅའ་བ་ནི། དེ་ནས་དེ་བཞིན་གཤེགས་པ་གང་ཡང་རུང་
བའི་སྐུ་ཡི་རྩའི་ཚོགས། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་རྣམ་པར་དག་པ་
བརྗོད་པར་བྱའོ། །ཞེས་གསུངས་ཏེ། སྔར་རྩ་སུམ་ཅུ་རྩ་བདུན་བཤད་ན། དེའི་དག་པ་བྱང་
ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་བརྗོད་པར་བྱའོ། །ཞེས་ལེའུའི་འབྲེལ་གྱི་ཚུལ་གྱིས་
གསུངས་ལ། འོན་ཀྱང་ལྷ་དང་རྩ་རྣམས་བྱང་ཕྱོགས་སུ་སྦྱར་བ་ན། རྩ་དེ་དང་དེ་དག་པ་ལས་
བྱང་ཕྱོགས་ཀྱི་ལམ་དེ་དང་དེ་རྒྱུད་ལ་སྐྱེ་ཞིང༌། ལྷ་དེ་དང་དེའི་གོ་འཕང་ཐོབ་པར་འགྱུར་
བའམ། དེ་དང་དེའི་དངོས་གྲུབ་འགྲུབ་པར་བསྟན་པ་ནི། གནད་དོན་གྱི་གཙོ་བོའོ། །གཞུང་
དངོས་བཤད་པ་ནི། རྩ་བའི་རྒྱུད་ལས། རྣམ་དབྱེ་རང་དགར་སྔགས་པས་ནི། །ཕྱིན་ཅི་ལོག་
ཏུ་ངེས་པར་སྦྱར། །ཚར་གཅོད་པ་དང་ཕན་འདོགས་ཕྱིར། །ལས་ཀྱི་དངོས་པོ་རྣམ་པར་སྒོམ། །
དེ་ཉིད་དབྱེ་བས་ཕྱེ་ནས་ནི། །རྩ་ཡི་ལམ་དུ་སྦྱར་བར་བྱ། །ཞེས་དང༌། ཇི་སྲིད་མ་ལུས་ཐམས་
ཅད་ཀྱང༌། །རྣལ་འབྱོར་ཡེ་ཤེས་ལམ་ཞེ་ན། །དེ་སྲིད་འཁོར་བར་འཁོར་འགྱུར་ཞིང༌། །མྱ་ངན་
སྡུག་བསྔལ་གྱིས་གཡེངས་འགྱུར། །དངོས་པོ་ཀུན་གྱིས་སྒྲུབ་པ་པོས། །དེ་ནས་ཕྱག་རྒྱ་མཆོད་
པར་བྱ། །ཞེས་གསུངས་པའི་དོན་བཤད་པའི་རྒྱུད་ལ་བརྟེན་ནས་འཆད་པར་བཞེད་པའོ། །དེ་
ལྟར་ཡང༌། སྙིང་པོ་བསྡུས་པ་ལས། ཤིན་ཏུ་རྣམ་པར་འབྱེད་པའི་ཕྱིར། །རྣམ་པར་དབྱེ་བ་

དྲན་པ་བཞི། །བདག་ཏུ་ཕྱིན་ཅི་ལོག་པ་ལ། །ངེས་པར་སྦྱར་བ་ཡིན་པར་བཤད། །མི་དགེའི་
ཆོས་ནི་ཚར་གཅོད་ཅིང༌། །གང་ཞིག་ཕན་འདོག་བརྩོན་པ་ནི། །དགེ་བ་ལ་སྟེ་ཡང་དག་སྤོང༌། །
དེ་ནི་རྣམ་པ་བཞི་རུ་བརྗོད། །གཞན་རྣམས་གང་དག་བྱང་ཆུབ་ཕྱོགས། །དེ་དག་རྣམས་
ལས་དབྱེ་བ་སྟེ། །སུམ་ཅུ་བདུན་པའི་རྩ་རྣམས་ནི། །མཆོག་གི་ལམ་དུ་སྦྱར་བར་བྱ། །རནྜ་
ཀ་གནས་ནས་སོང་སྟེ། །ཚངས་པའི་གནས་ལ་ཐུག་གི་བར། །བྱང་ཆུབ་སེམས་ཀྱིས་གང་བ་
སྟེ།།འདི་ཉིད་ཕྱག་རྒྱའི་མཆོད་པ་ཡིན། །རྣལ་འབྱོར་ཡེ་ཤེས་བླ་མེད་པ། །མ་ཞེན་འཁོར་བར་
འཕྱན་པ་ཉིད། །ཅེས་གསུངས་པ་ལྟར་རོ། །
གཞུང་དངོས་ནི། ལུས་དྲན་པ་ཉེ་བར་བཞག་པ་མཁའ་འགྲོ་མའོ། །ཚོར་བ་དྲན་པ་ཉེ་
བར་བཞག་པ་ལཱ་མའོ། །ཆོས་དྲན་པ་ཉེ་བར་བཞག་པ་དུམ་སྐྱེས་མའོ། །སེམས་དྲན་པ་ཉེར་
བར་བཞག་པ་གཟུགས་ཅན་མའོ། །འདུན་པའི་རྫུ་འཕྲུལ་གྱི་རྐང་པ་རབ་ཏུ་གཏུམ་མོའོ། །
བརྩོན་འགྲུས་ཀྱི་རྫུ་འཕྲུལ་གྱི་རྐང་པ་གཏུམ་མིག་མའོ། །སྤྱོད་པའི་རྫུ་འཕྲུལ་གྱི་རྐང་པ་འོད་
ལྡན་མའོ། །སེམས་ཀྱི་རྫུ་འཕྲུལ་གྱི་རྐང་པ་སྣ་ཆེན་མའོ། །དད་པའི་དབང་པོ་དཔའ་བོའི་བློ་
གྲོས་མའོ། །བརྩོན་འགྲུས་ཀྱི་དབང་པོ་མིའུ་ཐུང་མའོ། །དྲན་པའི་དབང་པོ་ལང་ཀའི་དབང་
ཕྱུག་མའོ། །ཏིང་ངེ་འཛིན་གྱི་དབང་པོ་ཤིང་གྲིབ་མའོ། །ཤེས་རབ་ཀྱི་དབང་པོ་ས་སྲུང་མའོ། །
དད་པའི་སྟོབས་ནི་འཇིགས་བྱེད་མའོ། །བརྩོན་འགྲུས་ཀྱི་སྟོབས་ནི་རླུང་གི་ཤུགས་ཅན་
མའོ། །དྲན་པའི་སྟོབས་ནི་ཆང་འཐུང་མའོ། །ཏིང་ངེ་འཛིན་གྱི་སྟོབས་ནི་ལྗང་ལྷ་མོའོ། །ཤེས་
རབ་ཀྱི་སྟོབས་ནི་ཤིན་ཏུ་བཟང་མོའོ། །ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་ནི་རྟ་རྣ་
མའོ། །བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་ནི་མཁའ་འགྲོ་གདོང་མའོ། །དགའ་བ་
ཡང་དག་བྱང་ཆུབ་ཀྱི་ཡན་ལག་ནི་འཁོར་ལོའི་ཤུགས་ཅན་མའོ། །ཤིན་ཏུ་སྦྱངས་པ་ཡང་དག་
བྱང་ཆུབ་ཀྱི་ཡན་ལག་ནི་དུམ་སྐྱེས་མའོ། །ཆོས་རྣམ་པར་འབྱེད་པ་ཡང་དག་བྱང་ཆུབ་ཀྱི་ཡན་

ལག་ནི་ཆང་ཚོང་མའོ། །དྲན་པ་ཡང་དག་བྱང་ཆུབ་ཀྱི་ཡན་ལག་ནི་འཁོར་ལོའི་གོ་ཆ་མའོ། །
བཏང་སྙོམས་ཡང་དག་བྱང་ཆུབ་ཀྱི་ཡན་ལག་ནི་ཤིན་ཏུ་དཔའ་མོའོ། །ཡང་དག་པའི་ལྟ་བ་
ནི་སྟོབས་ཆེན་མའོ། །ཡང་དག་པའི་རྟོག་པ་ནི་འཁོར་ལོས་སྒྱུར་མའོ། །ཡང་དག་པའི་ངག་
ནི་རྩོམ་ཆེན་མའོ། །ཡང་དག་པའི་ལས་ཀྱི་མཐའ་ཁྭ་གདོང་མའོ། །ཡང་དག་པའི་འཚོ་བ་འུག་
གདོང་མའོ། །ཡང་དག་པའི་རྩོལ་བ་ཁྱི་གདོང་མའོ། །ཡང་དག་པའི་དྲན་པ་ཕག་གདོང་མའོ། །
ཡང་དག་པའི་ཏིང་ངེ་འཛིན་ནི་དཔལ་ཧེ་རུ་ཀའོ། །དགེ་བའི་ཆོས་མ་སྐྱེས་པ་རྣམས་བསྐྱེད་
པ་ཡ་མ་དཱ་ཏིའོ། །དགེ་བའི་ཆོས་སྐྱེས་པ་རྣམས་སྲུང་བ་ཡ་མ་དཱུ་ཏཱིའོ། །མི་དགེ་བའི་ཆོས་མ་
སྐྱེས་པ་རྣམས་མི་བསྐྱེད་པ་ཡ་མ་དཾཥྚི་ཎཱིའོ། །མི་དགེ་བའི་ཆོས་སྐྱེས་པ་རྣམས་སྤོང་བ་ནི་ཡ་མ་
མ་ཐ་ནཱིའོ་ཞེས་གསུངས་ཏེ། མཁའ་འགྲོ་མ་ལ་སོགས་པའི་མཚན་བསྟན་པ་ནི། སྐྱེད་རིམ་གྱི་
ལྷའི་དག་པར་ཡང་ཅུང་ཟད་འདྲེན་མོད་ཀྱི། འབྲས་བུའི་ལྷ་མངོན་དུ་འགྱུར་ཚུལ་ཡང་བསྟན་
ཞིང༌། དོན་གྱི་གཙོ་བོ་ནི་བཤད་པར་དམ་བཅའ་དང་ལེའུའི་མཚན་ཀྱི་སྐབས་ནས་འབྱུང་བ་
ལྟར་མཁའ་འགྲོ་མ་ནི་སྙིང་གའི་ནང་སྐོར་ལས། ཤར་གྱི་འདབ་མའི་རྩའི་མིང་ཡིན་པ་བཞིན་
དུ། གཤིན་རྗེ་འཇོམས་མ་ཞེས་པ་ཡང༌། མིག་གཡོན་ལ་གནས་པའི་རྩའི་མིང་ཡིན་པའི་བར་
དུ་ཐམས་ཅད་ལ་སྦྱར་ནས། ལམ་གྱི་གནས་སྐབས་སུ་རྩ་དེ་དང་དེ་ཀུན་རྫོབ་དང་དོན་དམ་
པའི་བྱང་ཆུབ་ཀྱི་སེམས་ཀྱི་གང་སྟེ། བདེ་སྟོང་ལྷན་ཅིག་སྐྱེས་པའི་ཡེ་ཤེས་སུ་ཤར་བ་ནི། བྱང་
ཕྱོགས་དེ་དང་དེ་ཡིན་ཏེ། དེ་རྣམས་ལ་སོ་སོའི་ཐུན་མོང་མ་ཡིན་པའི་མཚན་ཉིད་ཀྱང་ཚང་
བར་འཆར་ལ། གཞི་འཁོར་བའི་གནས་སྐབས་སུ་རྩ་དེ་དང་དེའི་ཆོས་དབྱིངས་བྱང་ཕྱོགས་དེ་
དག་གི་ངོ་བོར་གནས་ཤིང༌། ཐ་མལ་གྱི་རྩ་ལ་སོགས་པ་ཀུན་རྫོབ་འཁོར་བའི་ཆོས་གློ་བུར་བ་
རྣམས་རྣམ་པར་དག་པ་ན། བྱང་ཕྱོགས་གང་དང་གང་ཡིན་པ་དེ་རྣམས་ལྷ་སུམ་ཅུ་རྩ་བདུན་
དེ་དང་དེ་ཡིན་ནོ། །ཚིག་དོན་གཞན་རྣམས་ནི་རྟོགས་པར་སླ་བས། སྐབས་འདིར་བྱང་ཕྱོགས་

ཀྱི་མངོན་པར་རྟོགས་པ་མདོ་ཙམ་བཤད་པར་བྱའོ། །དེ་ལ་བྱང་ཕྱོགས་ཀྱི་རྣམ་གྲངས་ནི་རྣམ་
པ་བཞི་ཡོད་ན། དེ་ཡང་ཐོག་མར་དབྱེ་ན་གཉིས་ཏེ། མདོ་རྒྱུད་གཉིས་ཀར་ནས་གསུངས་པ་
ཐུན་མོང་བའི་ཕྱོགས་དང༌། སྔགས་ཁོ་ན་ནས་གསུངས་པ་ཐུན་མོང་མ་ཡིན་པའི་བྱང་ཕྱོགས་
སོ། །དང་པོ་ལ་ཡང་གཞི་ལམ་འབྲས་གསུམ་གྱི་དབྱེ་བ་ཡོད་མོད་ཀྱང༌། མཚན་ཉིད་རིགས་
མི་མཐུན་པའི་དབྱེ་བ་མེད་པས་གཅིག་ཏུ་བྱ་ལ། 
གཉིས་པ་ལ་འཇིག་རྟེན་པའི་ལམ་གྱི་བྱང་ཕྱོགས་སོ་བདུན་དང༌། ལམ་དངོས་འཇིག་
རྟེན་ལས་འདས་པའི་བྱང་ཕྱོགས་སོ་བདུན་དང༌། ལམ་ལྔ་དང་ཕྲུགས་གཅིག་ཏུ་སྦྱར་བའི་བྱང་
ཕྱོགས་སོ་བདུན་ནོ། །དེ་ལ་ཐུན་མོང་གི་བྱང་ཕྱོགས་སོ་བདུན་ནི། རྒྱས་པར་གཞན་དུ་ཤེས་
པར་བྱ་ལ། ངོ་བོ་མདོ་ཙམ་བཤད་ན། ལུས་ནི་འབྱུང་བ་དང་འབྱུང་འགྱུར་གྱི་ཚོགས་ནང་གི་སྐྱེ་
མཆེད་ལྔས་བསྡུས་པ་རྣམས་དང༌། ཚོར་བ་ནི་བདེ་སྡུག་བཏང་སྙོམས་དང༌། ཆོས་ནི་ཡང་དག་
པའི་མཐའ་དང༌། སེམས་ནི་རྣམ་ཤེས་ཚོགས་བརྒྱད་དེ། དེ་རྣམས་ལ་མི་རྟག་པ་དང༌། སྡུག་
བསྔལ་བ་དང༌། བྱེད་པོ་མེད་པས་རྒྱུ་རྐྱེན་ཙམ་ལས་འབྱུང་བ་དང༌། ང་བདག་མེད་དེ་ཕུང་པོའི་
ཚོགས་པ་དང་བློས་བཏགས་པའི་ཡུལ་ཙམ་དུ་ཤེས་པ་དང༌། མི་རྟག་པ་སོགས་ཀྱང་སེམས་
ཀྱི་སོ་སོར་སྣང་བ་ཙམ་ལས། གནས་ལུགས་ལ་གྲུབ་པ་མེད་པ་སྒྱུ་མ་ལྟ་བུར་ཤེས་ཤིང༌། དེ་
ལ་དྲན་པས་མཉམ་པར་འཇོག་པའོ། །ཡང་དག་སྤོང་བ་བཞི་ལ། མི་དགེ་བའི་ཆོས་ནི་ལུས་
ངག་གི་མི་དགེ་བའི་ལས་དང༌། ཀུན་ནས་སློང་བྱེད་ཀྱི་མི་དགེ་བ་འདོད་ཆགས་ཞེ་སྡང་ལ་
སོགས་པ་དང༌། དགེ་བ་དང་འགལ་པའི་ཆོས་ལེ་ལོ་དང་མ་དད་པ་ལ་སོགས་པའོ། །དགེ་
བའི་ཆོས་ནི་དད་པ་དང་བག་ཡོད་པ་དང༌། སྙིང་རྗེ་ལ་སོགས་པ་དང༌། དེས་ཀུན་ནས་སླངས་
པའི་ལུས་ངག་གི་ལས་དགེ་བ་རྣམས་སོ། །སྐྱེས་པ་སྤོང་བ་ནི། རྒྱུད་ལ་སྐྱེས་ཀྱང་སྐད་ཅིག་
གཉིས་པ་ན་བསྡམས་ཏེ་ཡིད་ཀྱི་དེ་རྒྱུན་བཅད་ཅིང༌། ལུས་ངག་གི་སྒོ་བཅད་པའོ། །མ་སྐྱེས་

པ་མི་བསྐྱེད་པ་ནི། མངོན་འགྱུར་བ་མ་སྐྱེས་པའི་སྐབས་སུ་དེའི་གཉེན་པོའི་ཕྱོགས་ལ་བརྟེན་
པས། དང་པོ་ནས་སྐྱེ་རུ་མི་འཇུག་པའོ། །གཉེན་པོ་ཡང་འདུན་པ་ལ་སོགས་པ་སྟེ། དེ་དག་
ལ་བརྟེན་ནས་བསྡམ་པར་བྱ་ཞིང༌། དང་དུ་མི་བླང་བ་བས་སྔར་སྐྱེས་རྣམས་སྤོང་ཞིང༌། ཀུན་
ཏུ་མི་སྤྱད་པ་དང༌། མངོན་སུམ་དུ་མི་བྱ་བའི་སྒོ་ནས་ཕྱིན་ཆད་སྡོམ་པའོ། །མ་སྐྱེས་པ་བསྐྱེད་
པ་ན། འདུན་བརྩོན་དང་ལྡན་པས་སྒོམས་ཏེ་ཐོབ་པར་བྱེད་པ་ཡིན་ལ། སྐྱེས་པ་བསྲུང་བ་ནི། 
དྲན་ཤེས་བཞིན་དང་ལྡན་པས། དགེ་བའི་ཆོས་དེའི་མཐུན་ཕྱོགས་བསྟེན་མི་མཐུན་ཕྱོགས་
སྤོངས། བག་ཡོད་པས་བཟབས་ཏེ་སྔར་ཐོབ་པ་རྣམས་མི་ཉམས་ཤིང་སྤེལ་བའི་སྒོ་ནས་
བསྲུང་བའོ། །མདོར་ན་དམིགས་ཡུལ་དྲན་པར་ཉེར་བཞག་དང་འདྲ་ལ། ཉོན་མོངས་པ་ལས་
སེམས་སྲུངས་ནས། དགེ་བའི་ཆོས་འབད་རྩོལ་གྱིས་སྒྲུབ་པར་བྱེད་པའི་བརྩོན་འགྲུས་སོ། །
རྫུ་འཕྲུལ་གྱི་རྐང་པ་ཞེས་པ་ལ། རྫུ་འཕྲུལ་ནི་རྫུ་འཕྲུལ་གྱི་མངོན་ཤེས་ཁོ་ན་ལ་མི་བཟུང་
སྟེ། རིདྡྷི་ཞེས་བྱ་བའི་སྒྲ་ལས་དྲངས་ན། འབྱོར་པ་དང་ཕུན་སུམ་ཚོགས་པ་ལ་ཡང་འཇུག་
པས། མཉམ་བཞག་གི་སྟོབས་ལས་འགྲུབ་པའི་ངོ་མཚར་བའི་ཆོས་མཐའ་དག་ལ་འཇུག་གོ ། 
ཡན་ལག་ནི་སྒྱུའི་དོན་ཏེ་དེ་ཐོབ་བྱེད་ཀྱི་ཐབས་དང་ཕོ་ཉ་ལྟ་བུ་ཡིན་པས་རྐང་པ་ཞེས་བྱ་བ་
ནི། འདི་ལྟར་གང་ལ་རྐང་པ་ཡོད་པ་དེས་འགྲོ་ལྡོག་དང་ཕ་རོལ་གནོན་པར་ནུས་པར་བཞིན་
ནོ། །དམིགས་པའི་ཡུལ་སྔར་བཞིན་ལས། ཏིང་ངེ་འཛིན་ཐོབ་འདོད་ཀྱི་འདུན་པ་དང༌། རྣམ་
གཡེངས་ཀྱི་གོ་མི་འབྱེད་པའི་བརྩོན་འགྲུས་དང༌། རང་ཉིད་ལ་རྟོག་ཅིང་ཤེས་བཞིན་དང་ལྡན་
པའི་སྤྱོད་པ་དང༌། དམིགས་པའི་ཡུལ་ལ་གནས་པའི་ཞི་གནས་སེམས་ལ་དབང་སྒྱུར་བ་ནི་
སེམས་ཏེ། འདུན་སོགས་གསུམ་ཡང་རྣམ་གཡེང་དང་འབྲེལ་བ་མ་ཡིན་པར། དམིགས་པ་ལ་
རྩེ་གཅིག་པར་མཉམ་པར་འཇོག་པ་དང་སྦྲེལ་ཏེ་སྒོམ་པ་ཡིན་ལ། སྡེ་ཚན་སྔ་མ་གཉིས་ཀྱང་
འདི་ལ་ཚང་བར་བྱས་ཏེ་སྒོམ་མོ། །དབང་པོ་ལྔ་ལ་འདུན་པའི་ཡུལ་ནི་བདེན་པ་བཞི་དང༌། 

དཀོན་མཆོག་གསུམ་དང་ལས་དང་འབྲས་བུ་ལ་སེམས་དང་བའོ། །དང་བས་དད་པའི་ཆོས་
དགེ་བ་རྣམས་ལ་སྤྲོ་ཞིང་བརྩོན་པ་ནི་བརྩོན་འགྲུས་དང༌། དེས་བསྐྱེད་པའི་དོན་མི་བརྗེད་
པར་འཛིན་པ་དྲན་པ་དང༌། དེས་མ་ཉམས་པའི་ཆོས་སྟོན་དུ་བྱེད་པ་ཏིང་ངེ་འཛིན་དང༌། ཏིང་
ངེ་འཛིན་གྱིས་རྩེ་གཅིག་ཏུ་བྱས་པའི་ཆོས་ཀྱི་རང་བཞིན་ཤེས་པ་ནི་ཤེས་རབ་སྟེ་འཇིག་རྟེན་
ལས་འདས་པའི་ཆོས་སྐྱེ་བ་ལ་དབང་བྱེད་པའི་ཕྱིར་དབང་པོའོ། །དད་སོགས་ལྔ་པོ་སྔོན་ཉིད་
ནས་ཡོད་ཀྱང༌། དམིགས་པ་ལ་དབང་འབྱོར་ཞིང༌། བརྟན་པོར་གྱུར་པ་ལ་དབང་པོ་ཞེས་བྱ་
ལ། དེ་རྣམས་ཉིད་མ་དད་པ་སོགས་མི་མཐུན་ཕྱོགས་ཀྱི་ཚུར་མི་འཇོམས་ཤིང༌། ཕར་སྤོང་
བའི་ནུས་པ་སྔར་ལས་ཕུལ་དུ་བྱུང་བར་གྱུར་པ་ནི་སྟོབས་ལྔའོ། །བྱང་ཆུབ་ཡན་ལག་བདུན་
ལ། བྱང་ཆུབ་ནི་གཉིས་སུ་མེད་པའི་ཡེ་ཤེས་གནས་ལུགས་ཇི་ལྟ་བ་བཞིན་རྟོགས་པ་ཡིན་
ལ་དེའི་རྒྱུ་ཡིན་པའི་ཕྱིར་ཡན་ལག་གོ །ཡང་དག་པའི་བྱང་ཆུབ་དེ་དང༌། གཞན་ལ་ཕན་
པའི་དོན་དང༌། སྨོན་ལམ་དང་ཐོས་པ་དང༌། རྟོགས་པ་ལ་རྗེད་ངེས་མེད་པ་ནི་དྲན་པ་དང༌། 
བདག་མེད་གཉིས་དང༌། ཆོས་རྣམས་ཀྱི་རང་སྤྱིའི་མཚན་ཉིད། མ་འཁྲུལ་པར་ཤེས་པ་རྣམས་
འབྱེད་དང༌། འབད་རྩོལ་མེད་པར་ཆོས་ཉིད་དང་རོ་གཅིག་པ་ཤིན་ཏུ་སྦྱངས་པ་དང༌། ཕན་
པ་དང་བདེ་བའི་རྒྱུ་ལ་ཚད་མེད་པའི་དགའ་བ་དང༌། དེ་བཞིན་ཉིད་ལ་རྩེ་གཅིག་པའི་ཏིང་ངེ་
འཛིན་དང༌། སོ་སོ་སྐྱེ་བོའི་ས་ལས་ངེས་པར་འབྱུང་བའི་བརྩོན་འགྲུས་དང༌། ལུས་ངག་ཡིད་
ཀྱི་འདུ་བྱེད་ལ་བལྟོས་པ་མེད་པའི་བཏང་སྙོམས་སོ། །རྣམ་འབྱེད་བརྩོན་འགྲུས་དགའ་བ་
གསུམ་པོ་ལྷག་མཐོང་གི་ཕྱོགས་དང༌། ཤིན་སྦྱངས་ཏིང་ངེ་འཛིན་བཏང་སྙོམས་གསུམ་པོ་ཞི་
གནས་ཀྱི་ཕྱོགས་དང༌། དྲན་པ་ནི་གཉིས་ཀའི་ཕྱོགས་སོ། །འཕགས་ལམ་ཡན་ལག་བརྒྱད་
ལ་སྒྲིབ་གཉིས་ཀྱི་གཉེར་པོར་གྱུར་པ་དང༌། སྒོམ་ཞིང་རྩོལ་བར་བྱ་བས་ན་ལམ་མོ། །བདག་
མེད་པའི་མཚན་ཉིད་དང༌། ཀུན་རྫོབ་ཏུ་འཇིག་རྟེན་ཕ་རོལ་ཡོད་པར་དམིགས་པ་སོགས་ལྟ་

བ་དང༌། བླང་དོར་ལེགས་པར་བརྟགས་ནས་སྤོང་བ་དང་མངོན་དུ་བྱེད་པའི་སེམས་བདེ་བ་
སེམས་ཅན་གཞན་གྱིས་རྟོགས་པར་འདུན་པ་བཅས་པ་ནི་རྟོགས་པ་དང༌། ཡང་དག་པའི་དོན་
སྟོན་པར་འདོད་པ་དག་དང༌། ལུས་ངག་ཡིད་ཀྱི་ལས་ཤིན་ཏུ་དག་པ་ལས་མཐའ་དང༌། ཆོས་
བཞིན་དུ་རིགས་པས་རྙེད་པ་འཚོ་བ་དང༌། རང་གཞན་གྱི་སྒོ་གསུམ་དགེ་བ་ལ་སྦྱོར་བའི་རྩོལ་
བ་དང༌། ཇི་ལྟར་རྟོགས་པའི་ཆོས་བརྗེད་པ་མེད་པའི་དྲན་པ་དང༌། དམིགས་པའི་ཡུལ་མངོན་
དུ་བྱེད་པའི་ཏིང་ངེ་འཛིན་རྣམས་སོ། །དེ་ལས་ལྟ་རྟོག་རྩོལ་གསུམ་ལྷག་མཐོང་དང༌། དྲན་
ཏིང་ཞི་གནས་དང༌། ངག་ལས་འཚོ་གསུམ་རྗེས་ཐོབ་ཀྱི་སྤྱོད་ཡུལ་ཏེ་གཉིས་ཀའི་ཡན་ལག་
གོ །དེ་ལྟར་སྡེ་ཚན་བདུན་པོ་དེ་དག་ཐོག་མ་གང་དུ་ཐོབ་པའི་ས་མཚམས་ནི། ཚོགས་ལམ་
ཆུང་ངུར་དྲན་ཉེར་བཞི། འབྲིང་པོར་ཡང་དག་སྤོང་བ་བཞི། ཆེན་པོར་རྫུ་འཕྲུལ་རྐང་པ་བཞི། 
སྦྱོར་ལམ་དྲོད་རྩེ་མོ་གཉིས་སུ་དབང་པོ་ལྔ། བཟོད་པ་ཆོས་མཆོག་གཉིས་སུ་སྟོབས་ལྔ་མཐོང་
ལམ་དུ་ཡན་ལག་བདུན། སྒོམ་ལམ་དུ་འཕགས་ལམ་བརྒྱད་དོ། །ལམ་གོང་མ་གོང་མ་རྣམས་
སུ་འོག་མ་འོག་མའི་ཡོན་ཏན་ཐམས་ཅད་ཡར་ལྡན་དུ་གནས་པ་ཡིན་ལ། གང་ཟག་གཅིག་གི་
རྒྱུད་ལ་སུམ་ཅུ་རྩ་བདུན་ཀར་ཡོད་པའི་དབང་དུ་བྱས་ན། ངོ་བོ་བཅུར་འདུས་པ་ཡིན་ཏེ། དེ་
སྐད་དུ། མིང་གི་སྒོ་ནས་རྫས་སུ་བཅུ། །དད་དང་བརྩོན་འགྲུས་དྲན་པ་དང༌། །ཤེས་རབ་ཏིང་
འཛིན་བཏང་སྙོམས་དགའ། །རྟོག་དང་ཚུལ་ཁྲིམས་ཤིན་ཏུ་སྦྱངས། །ཞེས་པ་ལྟར་རོ། །
གཉིས་པ་སྔགས་ཀྱི་ཐུན་མོང་མ་ཡིན་པ་ལས། འཇིག་རྟེན་པའི་ལམ་གྱི་བྱང་ཕྱོགས་ནི། 
སུམ་སྐོར་མ་ལ་སོགས་རྩ་བཞི་དང༌། ནོར་བུའི་རྩ་མདུད་བཞི་གྲོལ་ཏེ། བྱང་ཆུབ་ཀྱི་སེམས་
ཀྱིས་གང་བ་ན་དེ་དག་གི་རླུང་རྣམས་ཡེ་ཤེས་ཀྱི་རླུང་དུ་གྱུར། རྩ་རྣམས་དབུ་མའི་རང་བཞིན་
དུ་སོང༌། ཐིག་ལེ་འགྱུར་བ་མེད་པར་གྱུར་པ་སྟེ། རྩ་རླུང་ཐིག་ལེ་གསུམ་ཆར་ངོ་བོ་བདེ་སྟོང་
གི་ཡེ་ཤེས་རྣམ་པ་འཇའ་ཚོན་ལྟ་བུ་རྣམ་པ་ཐམས་ཅད་པའི་གཟུགས་སུ་གྱུར་པ་ཡིན་ལ། ཀུན་

རྫོབ་བྱང་སེམས་ཀྱིས་གང་བ་ནི་བདེ་བའི་རང་བཞིན་དུ་གྱུར་པ་དང༌། དོན་དམ་བྱང་སེམས་
ཀྱིས་གང་བ་ནི། སྟོང་ཉིད་ལ་གསལ་སྣང་ཅན་གྱི་རིག་པའི་ངོ་བོར་གྱུར་པའི་མིང་ཡིན་ནོ། །དེ་
སྐབས་སུ་རྣམ་པར་ཤེས་པ་ཙམ་གྱི་ལྷ་སྐུ་ནི་ལུས་དང༌། ཐིག་ལེ་མི་འགྱུར་བའི་ཆ་ཤས་ཀྱི་
བདེ་བ་ནི་ཚོར་བ་དང༌། གཟུང་འཛིན་གྱི་ཆོས་མ་གྲུབ་པར་གསལ་སྣང་ཤར་བ་ནི་ཆོས་དང༌། 
ལྷ་སྐུ་དང་བདེ་བ་སེམས་སུ་ཤེས་པ་ནི་སེམས་དྲན་པ་ཉེར་བཞག་སྟེ་བཞིའོ། །དེ་བཞིན་དུ་
སྦྱར་ཏེ། མི་ཕྱེད་མ་སོགས་བཞི་དང༌། རྡོ་རྗེའི་དབུས་ཀྱི་རྩ་མདུད་བཞི་གྲོལ་བས། ལྷ་སྐུ་དང་
བདེ་བ་ལ་དམིགས་ནས་སྟོང་ཉིད་དང་སེམས་སུ་ཤེས་པའི་འཛིན་སྟངས་ཅན། ལམ་གོང་མ་
ཐོབ་འདོད་ཀྱི་འདུན་པ་ལ་སོགས་པ་རྫུ་འཕྲུལ་གྱི་རྐང་པ་བཞི་ཐོབ་བོ། །ཐུང་ངུ་ལ་སོགས་
བཞི་དང༌། གསང་གནས་ཀྱི་འཁོར་ལོའི་རྩ་མདུད་བཞི་གྲོལ་བས། དམིགས་པ་དང་འཛིན་
སྟངས་སྔོན་བཞིན་ལས། རྟགས་དང་རྒྱུ་མཚན་དུ་མ་མཐོང་བས་ཡིད་ཆེས་པའི་དད་པ་ལ་
སོགས་པ། དད་བརྩོན་དྲན་ཏིང་གི་དབང་པོ་བཞི་སྐྱེའོ། །སྐྱོན་མ་ལ་སོགས་པ་བཞི་དང༌། ལྟེ་
བའི་རྩ་མདུད་བཞི་གྲོལ་བས། སྟོང་ཉིད་རྣམ་པ་ཐམས་ཅད་པ་མངོན་དུ་གྱུར་པའི་ཤེས་རབ་
ཀྱི་དབང་པོ་དང༌། དད་བརྩོན་དྲན་གསུམ་གྱི་སྟོབས་ཐོབ་པར་འགྱུར་རོ། །བསིལ་སྦྱིན་མ་
སོགས་བཞི་དང༌། སྙིང་གའི་རྩ་མདུད་བཞི་གྲོལ་བས། གཙོ་བོར་བདེ་བ་ལ་དམིགས་པའི་
ཏིང་ངེ་འཛིན་དང༌། སྟོང་པའི་ལྷ་སྐུ་ལ་དམིགས་པའི་ཤེས་རབ་ཀྱི་སྟོབས་ཏེ་སྟོབས་གཉིས་
དང༌། རྣམ་པ་ཐམས་ཅད་པ་ལ་སེམས་རྩེ་གཅིག་པའི་ཏིང་ངེ་འཛིན་དང༌། དེ་ཉིད་ལ་སྤྲོ་བའི་
བརྩོན་འགྲུས་ཏེ་བྱང་ཆུབ་ཡན་ལག་གཉིས་ཐོབ་བོ། །ཤིན་ཏུ་གཟུགས་ཅན་མ་སོགས་བཞི་
དང༌། མགྲིན་པའི་རྩ་མདུད་བཞི་གྲོལ་བས། ལྷན་ཅིག་སྐྱེས་པའི་རང་བཞིན་གྱི་དགའ་བ་
དང༌། འབད་རྩོལ་མེད་པར་མི་འགྱུར་བའི་བདེ་བ་གསར་དུ་འཕེལ་བའི་ཤིན་སྦྱངས་དང༌། 
ཤེས་རབ་དང་དྲན་པ་སྔར་བཞིན་ཏེ། བྱང་ཆུབ་ཡན་ལག་བཞི་སྐྱེའོ། །སྡུག་གུ་མ་སོགས་བཞི་

དང༌། དཔྲལ་བའི་རྩ་མདུད་བཞི་གྲོལ་བས། སྟོང་པ་ཉིད་ལ་བྱ་བྱེད་ཀྱི་རྩོལ་བ་བྲལ་བའི་
བཏང་སྙོམས་ཏེ་བྱང་ཆུབ་ཡན་ལག་ཐ་མ་དང༌། སྔར་བཤད་པ་ལྟར་གྱི་ཤེས་རབ་ལྟ་བ་དང༌། 
དེ་ཉིད་གཞན་གྱིས་རྟོགས་པར་འདོད་པ་དང༌། ངག་བརྗོད་པ་ཐམས་ཅད་ཀྱི་རང་བཞིན་དབུ་
མའི་སྒྲར་ཤེས་པའི་ངག་སྟེ་འཕགས་ལམ་ཡན་ལག་གསུམ་ཐོབ་བོ། །རོ་རྐྱང་དབུ་མ་བདུད་
འབྲལ་མ་རྣམས་བྱང་ཆུབ་ཀྱི་སེམས་ཀྱིས་གང༌། གཙུག་ཏོར་གྱི་རྩ་མདུད་བཞི་གྲོལ་ཏེ་ཐིག་
ལེས་བརྟན་པ་ལས། བདེ་ཆེན་དང་ལྷ་སྐུ་རྣམ་པ་ཐམས་ཅད་པ་ཟུང་དུ་འཇུག་པའི་ཏིང་ངེ་
འཛིན་འཕགས་པའི་ལམ་གྱི་ཡན་ལག་ཐོབ་པར་འགྱུར་ཏེ། དེའི་འཁོར་དུ་སྒོ་བརྒྱད་ཀྱི་རྩ་
རྣམས་ཀྱང་བྱང་ཆུབ་ཀྱི་སེམས་རྣམ་པ་གཉིས་ཀྱིས་གང་སྟེ་གནས་གྱུར་པ་ལས་ཕྱོགས་ལས་
རྣམ་པར་རྒྱལ་བའི་སྤྱོད་པ་ལས་ཀྱི་མཐའ་དང་འཚོ་བ་གཉིས། རྩོལ་བ་དང་དྲན་པ་སྔར་
བཞིན་དང༌། ཁམས་གསུམ་གྱི་ཉོན་མོངས་མི་དགེ་བ་སྤོང་ཞིང༌། འཇིག་རྟེན་ལས་འདས་པའི་
ཆོས་དགེ་བ་སྐྱེ་བའི་ཡང་དག་སྤོང་བ་བཞི་རྣམས་སྐྱེད་པར་བྱེད་དོ། །བྱང་ཕྱོགས་སོ་བདུན་
འདི་རྣམས་སོ་སོ་ལ། གོང་ཐུན་མོང་གི་སྐབས་སུ་བཤད་པའི་བྱང་ཕྱོགས་ཀྱི་མཚན་ཉིད་
རྣམས་ཀྱང་དངོས་དང་རྗེས་མཐུན་པ་གང་རུང་གི་སྒོ་ནས་ཚང་བ་ཡིན་ལ། རྒྱུ་དང་མཚན་ཉིད་
ཐུན་མོང་མ་ཡིན་པ་རྣམས་ཁྱད་པར་དུ་སྦྱར་རོ། །དེ་ལྟར་ན་གསང་རིམ་གྱི་ས་བཅུ་གཉིས་
ལས། མཐུང་སྤྱོད་དང་གནས་དང་ཉེ་གནས་རྣམས་ལ། བྱང་ཕྱོགས་བཞི་བཞི། ཞིང་སོགས་
བརྒྱད་ལ་གཉིས་གཉིས། ཉེ་བའི་མཐུང་སྤྱོད་ལ་དགུ་རྣམས་ཡིན་ལ། དོན་དུ་འདི་དག་ཆོས་
སྤྱི་ལྡོག་དང་བསྟུན་པའི་སྦྱོར་ལམ་རྩེ་མོ་ལ་ཆུང་ངུའི་ཆུང་ངུ་དང༌། ཆུང་ངུ་དང་འབྲིང་དང་ཆེན་
པོ་དང་ཆེན་པོའི་ཆེན་པོ་དང༌། བླ་ན་མེད་པ་སྟེ་དྲུག་ཏུ་ཕྱེ་བ་མཐུང་སྤྱོད་དང་གནས་སོགས་ལྔ་
སྟེ་ས་དྲུག་དང་སྦྱར་ལ། བཟོད་པ་ལ་ཆུང་ངུའི་ཆུང་ངུ་སོགས་ལྔའི་དབྱེ་བས། ཉེ་བའི་ཚནྡྷོ་
སོགས་ས་ལྔ་དང་སྦྱོར། སྔ་མ་དྲུག་ཏུ་རང་བཞིན་གྱི་རྣམ་རྟོག་མ་འགགས་ཤིང༌། ཕྱི་མ་ལྔར་དེ་

རྣམས་མངོན་གྱུར་བ་སྤོང་བས། དེ་རྣམས་ཉིད་སོ་སོ་སྐྱེ་བོ་དང་འཕགས་པར་ཕྱོགས་མཚུངས་
པའི་ཕྱིར། སྟོབས་ལྔ་མན་ཆད་སྔ་མ་དང༌། བྱང་ཆུབ་ཡན་ལག་ཡན་ཆད་ཕྱི་མ་ལ་སྦྱར་རོ། །ཉེ་
བའི་མཐུང་སྤྱོད་ནི་སྦྱོར་ལམ་ཆོས་མཆོག་རང་གི་སྦྱོར་བའི་ལམ་དང་བཅས་པ་ལ་འཇོག་པ་
ཡིན་ཏེ། དེ་ཡང་སྦྱོར་བ་ལ་འཕགས་ལམ་ཡན་ལག་བཞི། དངོས་གཞི་ལ་ཡང་དག་སྤོང་བ་
བཞི། རྗེས་ལ་ཡང་དག་པའི་ཏིང་ངེ་འཛིན་ནོ། །དེ་ལྟར་རྒྱུ་དེ་དང་དེས་བྱང་ཕྱོགས་གྱི་ཡེ་ཤེས་
དེ་དང་དེ་སྐྱེས་པ་ནི། ཐོག་མ་མེད་པ་ནས་མངོན་པར་སངས་རྒྱས་པའི་ལྷ་སུམ་ཅུ་རྩ་བདུན་པོ་
དེ་དང་དེས་དངོས་སུ་ཞལ་སྟོན་ཞིང་བྱིན་གྱིས་བརླབས་ནས། དེའི་རིགས་ཀྱི་ཕོ་ཉ་རྣམས་ཀྱི་
འདུ་བ་ཁྱད་པར་ཅན་ཐོབ་པར་འགྱུར་བ་ནི། དེ་དག་ལྷ་རྣམས་ཀྱི་དག་པ་དང་སྦྱར་བའི་དོན་
གྱི་སྙིང་པོའོ། །ལམ་དངོས་འཇིག་རྟེན་ལས་འདས་པའི་ལམ་ཁོ་ནའི་བྱང་ཕྱོགས་སོ་བདུན་ནི། 
གང་མཐོང་ལམ་གྱི་རྗེས་ཐོགས་ཉིད་དུ། སོ་བདུན་པོ་མཐའ་དག་དངོས་སུ་ཡོད་པ་ཉིད་ཡིན་
ཀྱང༌། རྣམ་པར་ཤེས་པའི་རྩ་ཐིག་རླུང་གསུམ་དག་ཚུལ་ལས། གཙོ་བོར་སྤྱོད་པའི་དབང་དུ་
བྱས་ན་ཕལ་ཆེར་སྔ་མས་རིགས་འགྲེ་བ་ཡིན་ཏེ། མཐོང་ལམ་རྗེས་ཐོབ་དང་བཅས་པ་ནི་
མཐུང་སྤྱོད་དང༌། དེ་ཕྱིན་ཆད་ཀྱི་ས་དང་པོ་གནས་སུ་སྦྱར། ཉེ་བའི་མཐུང་སྤྱོད་ནི་རྒྱུན་མཐའི་
ཡེ་ཤེས་སུ་བཤད་ནས། དེ་དང་དེའི་བྱང་ཕྱོགས་སྦྱོར་ཚུལ་སྔ་མ་བཞིན་ནོ། །གཞུང་འདིའི་
དགོངས་པ་ནི་དེ་ལྟར་ངེས་ལ། རྣམ་གཞག་གཞན་དུ་མཐོང་ལམ་ནས་བརྩམས་ཏེ་ས་དང་པོ་
མཐའ་དག་གནས་ཡིན་ལ། མཐུང་སྤྱོད་རྒྱུན་མཐའི་སྦྱོར་བ་དང༌། ཉེ་བའི་མཐུང་སྦྱོར་རྒྱུན་
མཐའ་དངོས་ལ་སྦྱར་བའང་ཡོད་དེ། སྤྱིར་ལུགས་འདིའང་མི་འགལ་ལོ། །འཇིག་རྟེན་དང་
འཇིག་རྟེན་ལས་འདས་པའི་ལམ་དང་འབྲས་བུ་མཐའ་དག་བསྡུས་པའི་དབང་དུ་བྱས་ནས། 
མཐུང་སྤྱོད་ཚོགས་སྦྱོར་དང་ཉེ་བའི་མཐུང་སྤྱོད་མཐར་ཕྱིན་པའི་ལམ་ལ་སྦྱོར་བའང་ཡོད་པ། 
རྒྱུད་གཞུང་སོ་སོ་ལ་བརྟེན་ནས་མིང་འདོགས་སྒྱུར་བའི་ཁྱད་པར་ཙམ་ཡིན་པས་དོན་ལ་

འགལ་བ་ཅི་ཡང་མེད་དོ། འོ་ན་ནོར་བུ་དང་སྙིང་གའི་འདབ་མའི་རྩ་མདུད་གྲོལ་བའི་གནས་
སྐབས་འདི། ས་ཐམས་ཅད་ཀྱི་དང་པོར་སྦྱོར་བ་དང༌། བཅུ་གཅིག་པར་སྦྱོར་བ་ཅིའི་ཕྱིར་མི་
འགལ་སྙམ་ན། འདི་ཡང་ཕལ་ཆེར་གྲོལ་བ་དང༌། གྲོལ་བ་མཐར་ཐུགས་པའི་དབང་དུ་བྱས་
པ་སྟེ། གཙུག་ཏོར་དང་ནོར་བུའི་འཁོར་ལོ་ཡང་འཁོར་ལོ་གཞན་ཐམས་ཅད་ཀྱི་ཁྱབ་བྱེད་
ཡིན་པའི་ཕྱིར་དང༌། སྒོ་བརྒྱད་དང་སྒོ་བཞི་དང་རྩའི་གཙོ་མོ་བཞི་ཡང༌། ཉེར་བཞི་པོ་ཀུན་
ཡང་ཁྱབ་བྱེད་དུ་བྱ་བ་བྱེད་པའི་ཕྱིར། དག་པའི་འགོ་རྩམ་པ་ཡང་གཞན་ཀུན་ལས་སྔ་ཞིང༌། 
ཤིན་ཏུ་མཐར་ཐུགས་པ་ཡང་ཐམས་ཅད་ཀྱི་ཐ་མར་འབྱུང་བ་འོས་པ་ཡིན་ནོ། །དེའི་ཕྱིར་
བསྐྱེད་པའི་རིམ་པར་ཡང༌། འཁོར་ལོ་གསུམ་དམ་ཚིག་གི་འཁོར་ལོའི་ནང་དུ་ཆུད་པ་དང༌། 
བདེ་བ་ཆེན་པོའི་འཁོར་ལོས་ཐམས་ཅད་ཀྱི་ལྟེ་བ་གནོན་པའི་ཚུལ་དུ་འབྱུང་བ་ཡང༌། དེ་ཉིད་
མཚོན་པ་ཡིན་ནོ། །ལམ་ལྔ་སྤྱི་དང༌། བྱང་ཕྱོགས་ཕྲུགས་གཅིག་ཏུ་སྦྱོར་བའི་ལུགས་ནི། ལམ་
གྱི་ངོ་བོ་དཀྱིལ་འཁོར་གྱི་འཁོར་ལོའི་གསལ་སྣང་དང༌། ཐུན་མོང་མ་ཡིན་པའི་བདེ་བས་
བརྒྱན་པའི་ཁྱད་པར་དང༌། ངག་གཞོམ་མེད་ཀྱི་སྒྲ་རྣམ་པ་ཐམས་ཅད་པ་དང༌། ལས་ཀྱི་མཐའ་
ཕྱོགས་ལས་རྣམ་པར་རྒྱལ་བའི་ཁྱད་པར་དུ་བྱས་པ་མ་གཏོགས་གོང་ཐུན་མོང་གི་སྐབས་སུ་
བཤད་པའི་རིམ་པ་ཁོ་ནས་རྟོགས་པར་འགྱུར་རོ། །འདི་ནི་སྐྱེད་རྫོགས་རིམ་པ་གཉིས་ཀར་
འབྲས་བུ་དང་བཅས་པ་ལ་སྦྱར་བའི་བྱང་ཕྱོགས་ཞེས་བྱ་ཞིང༌། སྔ་མ་གཉིས་ནི་རྫོགས་རིམ་
ཁོ་ནའི་དབང་དུ་བྱས་པའོ། །རྩ་སོ་བདུན་དག་པའི་བྱང་ཕྱོགས་ཞེས་རྩའི་མིང་གིས་སྨོས་པའི་
བྱང་ཕྱོགས་ནི། བར་པ་གཉིས་པོ་དེ་ཡིན་ལ། ཁྱད་པར་མ་སྨོས་པར་སྤྱི་ལྡོག་ནས་མདོ་ལུགས་
དང་སྔགས་ལུགས་ཀྱི་བྱང་ཕྱོགས་ནི་ཐོག་མཐའ་གཉིས་སོ། །གསང་རིམ་གྱི་སྐབས་མས་
བརྟན་གྱི་དགའ་བ་དང་པོ་བཞི་དང༌། འཇིག་རྟེན་པའི་བྱང་ཕྱོགས་དང་པོར་བཅུ་དྲུག་དོན་
གཅིག་ལ། དེ་ནས་མཆོག་དགའ་བཞི་དང༌། ཁྱད་དགའ་བཞི་ལ་བྱང་ཕྱོགས་བརྒྱད་དང༌། 

ལྷན་སྐྱེས་བཞི་དང་བྱང་ཕྱོགས་བཅུ་གསུམ་སྦྱར་རོ། །རིམ་པ་དེ་ཉིད་ཀྱི་མས་བརྟན་བཅུ་དྲུག་
དང༌། ས་བཅུ་གཉིས་སྦྱར་ཏེ་དགའ་བ་དང་པོ་བཞི་ནི། འཐུང་སྤྱོད་གནས་ཉེ་གནས་ཞིང་ཉེ་
ཞིང་རྣམས་སོ། །མཆོག་དགའ་བཞི་ནི། ཚནྡྷོ་དང་ཉེ་བའི་ཚནྡྷོ་ཁྱད་དགའ་བཞི་ནི་འདུ་བ་ཉེ་
འདུ། ལྷན་སྐྱེས་བཞི་ནི་དུར་ཁྲོད་ཉེ་བའི་དུར་ཁྲོད། ཉེ་བའི་འཐུང་སྤྱོད་རྣམས་ཡིན་ལ། འཐུང་
སྤྱོད་ས་བཅུ་གཅིག་པར་འཇོག་པ་ལྟར་ན། དགའ་བ་དང་པོ་དང་ལྷན་སྐྱེས་གཉིས་ལ་ས་བཞི་
བཞིའོ། །མཚམས་ཀྱི་མཆོད་པའི་རྩ་རྣམས་ལ་གཞུང་འདིར་གསལ་ཁ་མ་བྱུང་ཡང༌། སྙིང་
པོའི་རྣལ་འབྱོར་མ་བཞིའི་ཐབས་ཀྱི་སྦྱང་བྱར་བསྡུས་པས། འཐུང་སྤྱོད་དང་ཉེ་བའི་འཐུང་
སྤྱོད་ཀྱི་ཕྱོགས་སུ་བསྡུ་བ་ཡིན་ནོ། །དཔལ་མངོན་བརྗོད་བླ་མ་ལས། ཡང་དག་པའི་ཏིང་ངེ་
འཛིན་ནི་དཔལ་ཧེ་རུ་ཀ་སྟེ། ཤིན་ཏུ་རྣམ་པར་དག་པའི་ཆོས་ཀྱི་དབྱིངས་ཀྱི་ཡེ་ཤེས་ཀྱི་རྡོ་རྗེའི་
རང་གི་ངོ་བོ་ནི་བདག་ཁོ་ནའོ། །ཞེས་གསུངས་པས་ཆོས་ཉིད་དོན་གྱི་བྱང་ཕྱོགས་སོ་བདུན་ནི་
དམ་པའི་བདག་ཡིན་པར་ཤེས་པར་བྱའོ། །དེ་རྣམས་ཀྱི་དོན་བསྡུ་བ་ནི། དེ་དག་ནི་བྱང་ཆུབ་
ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་རྣམ་པར་དག་པ་ལུས་སུ་སོན་པའི་རྩ་ཐམས་ཅད་ལྷའི་ཁ་
དོག་དང་དབྱིབས་ལ་བརྟེན་ཏེ་རྣམ་པར་གནས་སོ། །ཞེས་གསུངས་ཏེ། རྩ་ཐམས་ཅད་བྱང་
ཕྱོགས་སོ་བདུན་གྱི་དག་པ་ཅན་ཡིན་ལ། དག་པ་པོ་བྱང་ཕྱོགས་སོ་བདུན་ཏེ་ལྷའི་ཁ་དོག་དང་
དབྱིབས་ལ་བརྟེན་ཞེས་སེམས་ཅན་ཐམས་ཅད་ཀྱི་རྩའི་ཆོས་ཉིད་དེ་བཞིན་གཤེགས་པའི་
སྙིང་པོ། བྱང་ཕྱོགས་སོ་བདུན་ཏེ། ལྷ་སུམ་ཅུ་རྩ་བདུན་མཚན་དཔེ་ཅན་གྱི་སྐུ་དོན་དམ་ཡེ་
ཤེས་ཀྱི་ཁ་དོག་དང་དབྱིབས་སུ་གདོད་ནས་གྲུབ་པའི་ཚུལ་གྱིས་རྣམ་པར་གནས་སོ། །ལྷ་
ཐམས་ཅད་ཀྱང་སྐུ་གསུང་ཐུགས་རྣམ་པ་ཐམས་ཅད་པ་སྲིད་འདས་མཐའ་དག་གི་སྣང་བརྙན་
ཅན། སྤྲོས་བྲལ་བདེ་བ་ཆེན་པོའི་རང་བཞིན་ནོ། །རྣམ་པ་ཐམས་ཅད་པའི་ཕྱིར་འཁོར་འདས་
ཀུན་ཏུ་སྣང་བ་ཡིན་ཡང༌། ལྡོག་ཆས་ཕྱེ་ནས་འཁོར་བའི་རྣམ་ཆ་ལས་མྱང་འདས་ཀྱི་རྣམ་ཆ་

གཙོ་ཆེ་ལ། དེའི་གཙོ་བོ་ཡང་དཀྱིལ་འཁོར་ཆེན་པོའི་རྣམ་ཆ་ཡིན་པས། སྔགས་ཀྱི་ཐེག་པ་
ཁས་འཆེ་བཞིན་དུ་སྔགས་དང་ལྷ་ལ་སྡང་བ་ནི་ཆེས་སྨད་པའི་གནས་སོ། །ལེའུའི་མཚན་
བསྟན་པ་ནི། དཔྱིད་ཀྱི་ཐིག་ལེ་ལས་རྩའི་ཚོགས་དང་བཅས་པའི་བྱང་ཆུབ་ཀྱི་ཕྱོགས་ཀྱི་ཆོས་
སུམ་ཅུ་རྩ་བདུན་རྣམ་པར་དག་པ་བཤད་པ་རྒྱས་པར་བསྟན་པ་སྟེ་བདུན་པའོ། །རྩའི་ཚོགས་
དང་བཅས་པ་ནི་དེ་དག་བཅས་པའི་ལྷ་སུམ་ཅུ་རྩ་བདུན་ཞེས་པ་ཚིག་གི་ལྷག་མའོ།། །། 
དེ་ལྟར་ལེའུ་བདུན་པོ་དེ་རྣམས་ཀྱིས། གཞི་དང་ལམ་དང་འབྲས་བུའི་གསང་བ་ཕལ་
ཆེར་བཤད་ཟིན་ནས། ད་ནི་ལེའུ་བརྒྱད་པ་དང་དགུ་པ་གཉིས་ཀྱིས་སྔར་གྱི་འཕྲོས་དོན་ཅུང་
ཟད་བཤད་དེ། རྩ་བའི་རྒྱུད་ཀྱི་སྦས་དོན་རྣམས་ལ་ངེས་པ་སྐྱེ་བར་འགྱུར་བའི་ཕྱིར་རོ། །དེ་
ཡང་བྱ་བའང་རང་བཞིན་ཉིད་དུ་ཡོད། །བྱེད་པ་པོ་ཡང་རང་བཞིན་ཉིད། །ཅེས་གོང་དུ་མདོར་
བསྟན་པ་ལས། བཤད་པའི་རྒྱུད་ལ་བརྟེན་ནས། རང་བཞིན་རྫོགས་པའི་རིམ་པ་ཉིད་ལ། 
དཀྱིལ་འཁོར་དང་སྔགས་དང་སྦྱིན་སྲེག་སོགས་ཚང་བར་སྟོན་པ་ལ། ལེའུ་གཉིས་ཡོད་པ་
ལས་སྔ་མ་འཆད་པར་བྱེད་པ་ལ། བཤད་པར་དམ་བཅའ་བ་ནི། དེ་ནས་དེ་བཞིན་གཤེགས་
པ་གང་ཡང་རུང་བའི་སྐུའི་དཀྱིལ་འཁོར་དང༌། སྦྱིན་སྲེག་དང༌། མཆོད་སྦྱིན་དང༌། བཟླས་
པ་དང༌། སྒོམ་པའི་ཆོ་གའི་བྱ་བ་ཕྱི་རོལ་དང་མཐུན་པར་ནང་གི་ངོ་བོས་ཡང་དག་པར་རབ་
ཏུ་བཤད་པར་བྱའོ། །ཞེས་པ་སྟེ། སྐུའི་དཀྱིལ་འཁོར་ནི། ལུས་དང་རྩ་དང་ཐིག་ལེའི་དཀྱིལ་
འཁོར་རོ། །མཆོད་སྦྱིན་ཞེས་པ་གཏོར་མ་དང་ཚོགས་ཀྱི་འཁོར་ལོ་ལ་སོགས་པ་ཡིན་ལ། 
སྒོམ་པ་ནི་ལྷ་སྒོམ་པ་སོགས་སྤྲོས་བཅས་ཀྱི་བསམ་གཏན་རྣམས་ལ་གྲགས་པ་ལས། འདིར་
རྩ་བའི་རྒྱུད་དུ། ཕྱི་རོལ་བསྐྱེད་རིམ་དང་འབྲེལ་བའི་དཀྱིལ་འཁོར་ལ་སོགས་པ་གསུངས་
པ་རྣམས། གདུལ་བྱ་སྐལ་དམན་ལ་ལས་དང་འཇིག་རྟེན་པའི་དངོས་གྲུབ་ཙམ་འགྲུབ་པ་ལ་
དགོངས་ནས། ངེས་དོན་སྦས་པའི་ཚུལ་གྱིས་བསྟན་པ་ཡིན་ལ། དོན་དུ་ནི་དེ་འདྲ་རེ་རེ་དང་

ཆོས་མཐུན་པར་ནང་རྫོགས་རིམ་གྱི་ངོ་བོས་བཤད་པར་བྱའོ། །ཞེས་པའོ། །གཞུང་དངོས་ལ་
དཀྱིལ་འཁོར་གྱི་ནང་དོན་བཤད་པ། དེ་ཁོ་ན་ཉིད་ཀྱི་སྦྱིན་སྲེག་བཤད་པ། ངེས་དོན་གྱི་མཆོད་
སྦྱིན་བཤད་པ། གསང་བའི་སྲེག་བླུག་བསྟན་པ། དོན་དམ་པའི་བཟླས་པ་བཤད་པ་བསམ་
གཏན་སྒོམ་པའི་ངེས་དོན་བསྟན་པ། དེ་རྣམས་ཀྱི་དོན་བསྡུ་བའོ། །དང་པོ་ནི། བྱང་ཆུབ་ཆེན་
པོའི་ཕྱོགས་ཆོས་ནི། །སུམ་ཅུ་རྩ་བདུན་གནས་མཚན་ཉིད། །ཧེ་རུ་ཀ་སོགས་ལྷ་རྣམས་ནི། །རྩ་
ཡི་གཟུགས་སུ་ཡང་དག་གནས། །གོང་དུ་རྒྱས་པར་བཤད་པའི་བྱང་ཕྱོགས་དང་ལྷ་སོ་བདུན་
རྩ་རྣམས་ལ་བྱིན་གྱིས་རློབས་བྱེད་དུ་གནས་པའི་རྒྱུ་མཚན་གྱིས། ལུས་དང་རྩ་དང་ཐིག་ལེའི་
དཀྱིལ་འཁོར་འགྲུབ་པ་ཡིན་ནོ་ཞེས། ལེའུ་སྔ་ཕྱིའི་མཚམས་སྦྱོར་ཞིང༌། ལེའུ་སྔ་མར་བཤད་
པའི་དོན་གྱི་གཏན་ཚིགས་ལས་འདི་རྣམས་སྒྲུབ་པའི་ཚིག་གོ །དེའི་འོག་ཏུ་ལུས་ཀྱི་དཀྱིལ་
འཁོར་བཤད་པ་ནི། ལུས་ཀྱི་དཀྱིལ་འཁོར་ཉམས་དགའ་བར། །སྒོ་བཞིར་ཇི་ལྟར་བརྗོད་པ་
ཡིན། །རང་གི་ཡན་ལག་ལས་བྱུང་བརྒྱད། །ཀ་བ་དེ་དག་འཛིན་ཞིང་གནས། །དངོས་པོ་ཀུན་
གྱིས་ཀུན་ནས་ནི། །གྲུ་བཞི་རུ་ནི་རབ་ཏུ་བརྗོད། །སྐུ་གསུང་ཐུགས་ཀྱི་ངོ་བོ་ཡིས། །འཁོར་
ལོ་གསུམ་གྱི་བདག་ཉིད་བརྗོད། །རི་བོའི་རྩེ་མོའི་ཟེའུ་འབྲུ་དང༌། །བེ་རཾ་པ་སོགས་རིམ་ཇི་
ལྟར། །བླ་མའི་དུས་ཚིགས་རིམ་ཉིད་ལས། །དེ་ནས་དཀྱིལ་འཁོར་རྫོགས་པར་བྱ། །རྐང་
པའི་མཐིལ་དུ་རླུང་དག་ནི། །བེ་རཾ་གཞུ་ཡི་རྣམ་པར་གནས། །སུམ་མདོའི་ཕྱོགས་སུ་དེ་བཞིན་
དུ། །གྲུ་གསུམ་མེ་ནི་གནས་པ་ཡིན། །ཟླུམ་པོའི་རྣམ་པའི་གཟུགས་ཅན་གྱིས། །ཆུ་ནི་ལྟེ་བ་
རུ་ནི་གནས། །སྙིང་ག་རུ་ཡང་ས་ཉིད་ནི། །ཀུན་ནས་གྲུ་བཞི་པ་ཡིན་ནོ། །ཀེང་རུས་དབྱིག་
གུའི་གཟུགས་ཅན་ནི། །རི་རབ་རི་རྒྱལ་དེ་བཞིན་ཏེ། །འདམ་སྐྱེས་འདབ་མ་སུམ་ཅུ་གཉིས། །
མགོ་བོའི་ཆ་ལ་ཡང་དག་གནས། །དབྱངས་དང་གསལ་བྱེད་ཡང་དག་བྱུང༌། །སུམ་ཅུ་རྩ་
གཉིས་བྱང་ཆུབ་སེམས། །པདྨའི་དབུས་སུ་གནས་པ་གང༌། །ཟླ་བའི་དཀྱིལ་འཁོར་དུ་བརྗོད་

དེ། །མགོ་བོའི་ནང་དུ་ཀླད་པ་ནི། །གནས་པ་གང་ཡིན་དེ་ལ་བརྗོད། །དེ་ཡི་ནང་དུ་ཧཾ་ཡིག་ནི། །
ཐིག་ལེའི་གཟུགས་ཅན་མི་ཤིགས་པ། །འཇིག་རྟེན་ཀུན་གྱི་རྩ་བ་དེ། །བརྟན་དང་གཡོ་བའི་
བདག་ཉིད་དེ། །གསལ་དང་མི་གསལ་ངོ་བོ་ཡིས། །དེ་ནི་ས་བོན་གཟུགས་སུ་གནས། །ལུས་
ཅན་ཀུན་གྱི་གཟུགས་རྣམས་ནི། །དང་པོ་དེ་ལས་སྐྱེས་པའོ། ། བདུད་རྩིའི་གཟུགས་ཀྱིས་
འཛག་པར་ནི། །ཉིན་དང་མཚན་དུ་རྣམ་པར་གནས། །དེ་ཉིད་ཀྱིས་ནི་སྒྲ་འབྱེད་ཅིང༌། །མེ་
ནི་དགའ་བར་བྱེད་པ་སྟེ། །དེ་ཡིས་དཀྱིལ་འཁོར་རྫོགས་པར་ནི། །འགྱུར་བ་ཉིད་དུ་ཐེ་ཚོམ་
མེད། །དངོས་པོ་རྣམས་ཀྱི་སྙིང་པོ་མཆོག །དེ་ཉིད་དཀྱིལ་འཁོར་ཞེས་བརྗོད་དེ། །དེ་ནི་འཛིན་
ཞིང་ལེན་པས་ན། །ལུས་ལ་དཀྱིལ་འཁོར་དུ་ནི་འདོད། །ཅེས་གསུངས་ཏེ། ཉམས་དགའ་བ་
ནི། བདེ་བ་ཆེན་པོ་དང་ངོ་མཚར་བའི་ཆོས་དུ་མ་འབྱུང་བའི་དོན་ཏེ་ཕྱིའི་དཀྱིལ་འཁོར་ལས་
ཆེས་ཁྱད་པར་དུ་འཕགས་པར་བསྟན་པའོ། །སྒོ་བཞི་ནི་ཁ་ལ་སོགས་པའི་བུ་ག་བཞི་ཕྱིའི་
དཀྱིལ་འཁོར་ཀྱི་སྒོ་བཞི་ཇི་ལྟ་བར་བརྗོད་པའོ། །བླ་མ་གོང་མ་རྣམས་ནི་སྐུ་གསུང་ཐུགས་
ཀྱི་སྒོ་གསུམ་དང་བྷ་གའི་སྒོ་སྟེ་བཞི་ལ་བཞེད་ཅིང༌། འགྲེལ་ཆེན་གྱི་བཤད་པའི་རྣམ་གྲངས་
ཅིག་ལས་ཀྱང༌། སྒོ་དགུ་ལ་སྟེང་འོག་གཉིས་དང་གསུང་དང་ཐུགས་ཀྱི་སྒོ་སྟེ་བཞི་ལ་བཤད་
དོ་ཡན་ལག་ལས་བྱུང་བ་ནི། ལག་ངར་དཔུང་པ་བརླ་དང་བྱིན་པ་རྣམས་ལ་གཉིས་གཉིས་ཏེ་
བརྒྱད་དོ། །དངོས་པོ་ཐམས་ཅད་རང་བཞིན་ཀུན་ཏུ་མཉམ་པའི་ཕྱིར། དངོས་པོ་སོགས་ཏེ། 
མགོས་འགྱུར་ལས་ཀྱང་དངོས་པོ་ཀུན་དུ་མཉམ་པས་གནས། ཞེས་འབྱུང་ངོ༌། །འགྲེལ་ཆེན་
དང་བླ་མ་སྔ་མ་རྣམས་ལུས་འདོམ་གང་གྲུ་བཞི་ལ་བཞེད་དེ། རང་བཞིན་མཉམ་པ་མཚོན་
བྱེད་དུ་འཆད་པ་ཡིན་ན་མི་འགལ་ལོ། །ལུས་སོགས་ལ་སྙིང་སྟོབས་ལུས་དང༌། རྡུལ་ངག་
དང༌། མུན་པ་སེམས་ཀྱི་ངོ་བོ་རྣམས་འཁོར་ལོ་གསུམ་ཡིན་ལ། དེས་མཚོན་ནས་དེ་གསུམ་
མཉམ་པ་ཉིད་དམ་ཚིག་གི་འཁོར་ལོ་དང༌། རིག་པའི་སྐྱེས་བུ་བདེ་ཆེན་འཁོར་ལོར་འགྱུར་

རོ། །རིའི་རྩེ་མོའི་སོགས་ཤོ་ལོ་ཀ་གཅིག་གི་དོན་རྐང་པའི་མཐིལ་དུ་སོགས་ཚིགས་བཅད་
དྲུག་དང་རྐང་པ་གཉིས་ཀྱིས་རྒྱས་པར་བཤད་དོ། །རི་ཡི་རྩེ་མོ་སོགས་ལ་རླུང་སོགས་དཀྱིལ་
འཁོར་བཞིའི་སྟེང་དུ་རི་རབ་དང་པདྨའི་གདན་ལ་མངོན་བྱང་ལྔ་ལས་དཀྱིལ་འཁོར་རྫོགས་
པ་སོགས། བླ་མའི་མན་ངག་ལ་བརྟེན་ནས་རྫོགས་རིམ་གྱི་སྐབས་འདིར་རྟོགས་པར་བྱའོ། །
མགོས་འགྱུར་ལས། བླ་མ་རྒྱུད་པའི་རིམ་ཉིད་ལས། །ཞེས་འབྱུང་སྟེ་དུས་ཚིགས་ནི་
བརྒྱུད་པ་དང༌། རིམ་པ་ནི་མན་ངག་གོ །བེ་རཾ་བ་ནི་རྩོམ་ཆེན་ཏེ་འོག་གཞིའི་རླུང་གི་དཀྱིལ་
འཁོར་རོ། །ཀེང་རུས་དབྱིག་གུ་ཞེས་པ་ནི་སྒལ་ཚིགས་ཀྱི་རུས་པ་དབྱུག་པ་ལྟར་སྒྲེང་བ་སྟེ། 
དེ་ལས་མགོ་བོ་ནི་རི་རབ་ཀྱི་རྩེ་མོའོ། །འདམ་སྐྱེས་ནི་སྤྱི་བོ་བདེ་ཆེན་འཁོར་ལོ་རྩ་འདབ་སུམ་
ཅུ་རྩ་གཉིས་པ་དང༌། དབྱངས་དང་གསལ་བྱེད་ཡང་དག་འབྱུང་ཞེས་པ་རྩ་འདབ་སོ་གཉིས་
ལས་དབྱངས་སོ་གཉིས་དང༌། གསལ་བྱེད་སོ་གཉིས་ཀྱི་ཡི་གེ་འབྱུང་བའི་དོན་ཡིན་ལ། ད་ལྟ་
ཕྲ་ཐིག་གི་གཏུམ་མོ་སྒོམ་པའི་སྐབས་སུ། དབྱངས་འབའ་ཞིག་འགོད་པ་ནི་དཀར་ཆ་གཙོ་ཆེ་
བའི་དབང་དུ་བྱས་ཀྱི། ཡི་གེ་གཉིས་ཀར་འབྱུང་བ་མི་འགལ་ལོ། །སུམ་ཅུ་རྩ་གཉིས་སོགས་
ཀྱི་དོན་ནི་དབྱངས་གསལ་གྱི་བྱང་སེམས་དྭངས་མ་སོ་གཉིས་མཚོན་ལ། ཟླ་བ་ཁ་སྦྱོར་རམ་
ཉི་ཟླ་ཁ་སྦྱོར་ནི་བྱང་སེམས་སོ་གཉིས་ལས་བྱུང་བའི་ཀླད་པ་མཚོན་ནོ། །དེ་ཡི་ནང་དུ་ཧཾ་ཡིག་
ཅེས་པ་ནི་རྩ་འཁོར་དེའི་དབུས་སུ་ཤིན་ཏུ་དྭངས་མ། ཁམས་སོ་གཉིས་པོ་ཐམས་ཅད་ཀྱི་གཞི་
དེ་ནི་གསལ་བྱེད་ཧ་དང་དབྱངས་ཨཾ་ཡིག་གཉིས་འདུས་པ་གསལ་བྱེད་དཀར་ཆ་ཐབས་དང༌། 
དབྱངས་དམར་ཆ་ཤེས་རབ་ཏུ་སྦྱར་ནས་དཀར་པོའི་སྲོག་ཏུ་དམར་པོ་ཞུགས་པའི་ཚུལ་གྱིས་
གནས་པ་ནི། ཐིག་ལེ་དྭངས་མའི་གཟུགས་ཅན་ཚེ་ཇི་སྲིད་པར་གནས་པས་མི་ཤིགས་པའོ། །
འགའ་ཞིག་ལྟེ་བའི་གཏུམ་མོས་སྐམ་པར་མི་ནུས་པས་མི་ཤིགས་པའོ་ཞེས་འཆད་ཀྱང་དོན་
མིན་ལ། ཧཾ་ཡིག་དེ་ནི་ས་བོན་ཕྱག་མཚན་རྒྱུ་རྡོ་རྗེ་འཛིན་པ་དང་བཅས་པའི་དོད་ཡིན་ལ། དེ་

འདྲ་ལས་དཀྱིལ་འཁོར་ཐམས་ཅད་སྤྲོ་བ་ལྟར་ཧཾ་ཡིག་ལས་ཀྱང་ལུས་གྱི་ཆ་ཤས་མཐའ་དག་
སྤྲོ་བ་ཡིན་ཏེ། བརྟན་པ་རྩ་དང༌། གཡོ་བ་རླུང་དང་ཐིག་ལེའམ། ཕྱི་ལ་སྦྱར་ན་བརྟན་པ་སྣོད་
དང༌། གཡོ་བ་སེམས་ཅན་གྱི་འཇིག་རྟེན་ཐམས་ཅད་ཀྱི་རྩ་བ་ཡིན་ཏེ། ལུས་ཅན་ཐམས་ཅད་
ཀྱི་གཟུགས་ཏེ་ལུས་དང་ལོངས་སྤྱོད་དང༌། སྣོད་ཀྱི་འཇིག་རྟེན་རྣམས་དང་པོར་དེ་ལས་སྐྱེས་
པས་ན། དེ་རྣམས་གང་ལས་སྐྱེ་བའི་གཞི་མཐར་ཐུག་པ་ཡིན་ནོ་ཞེས་པའི་དོན་ནོ། །ལུས་
འགྲུབ་པའི་རྒྱུ་ཕ་ལས་ཐོབ་པའི་དྭངས་མ་ཡིན་པས། རྩ་ཁམས་རླུང་གསུམ་གྱི་རྒྱུ་ཧཾ་ཡིག་དེ་
ཡིན་ལ། ལུས་ལ་རྩ་ཁམས་རླུང་གི་རིགས་སྣ་ཚོགས་ཆགས་པས། ཕྱི་འཇིག་རྟེན་ཁམས་ཀྱི་
སྣང་བ་སྣ་ཚོགས་པ་འཆར་བའི་ཕྱིར་རོ། །གསལ་བ་ཀུན་རྫོབ་ཀྱི་དངོས་པོ་རྣམས་ཀྱི་འཆར་
ལུགས་དེ་ལྟར་ཡིན་ལ། དོན་དམ་ནི་སོ་སོ་སྐྱེ་བོ་རྣམས་ལ་སྦས་ཤིང་གསང་བའི་ཕྱིར་མི་
གསལ་བ་ཡིན་ནོ། །དེ་ལྟར་ན་ཧཾ་ཡིག་གིས་ཀུན་རྫོབ་གསལ་བའི་ཆ་ནས་ལུས་དང་འཇིག་
རྟེན་ཀུན་གྱི་ས་བོན་དུ་འགྱུར་ལ། དོན་དམ་མི་གསལ་བའི་ངོ་བོས་དེ་རྣམས་ཀྱི་ས་བོན་གྱི་
སྙིང་པོའི་རང་བཞིན་དུ་གནས་སོ། །དེ་དག་ཀྱང་བསྐྱེད་རིམ་ཁ་ཅིག་ལས། མངོན་བྱང་ལྔ་
ལས་རྟེན་བརྟེན་པའི་དཀྱིལ་འཁོར་མཐའ་དག་རྫོགས་པའི་དབང་དུ་བྱས་ནས། ས་བོན་རྒྱུ་རྡོ་
རྗེ་འཛིན་པ་དང༌། འབྲས་བུའི་དཀྱིལ་འཁོར་འབྲས་བུ་རྡོ་རྗེ་འཛིན་པར་འཇོག་པར་ལྟར་ན། 
ས་བོན་ལས་ལྷ་ཚོགས་ཐམས་ཅད་དངོས་སུ་སྐྱེད་པ་ཡིན་པས། ཧཾ་ལས་སྣོད་བཅུད་ཐམས་
ཅད་སྤྲུལ་པ་དང་སྦྱོར་ཞིང༌། ཡང་འགའ་ཞིག་ལས་མངོན་བྱང་ལྔ་ལས་རྒྱུ་རྡོ་རྗེ་འཛིན་པར་
བསྐྱེད། དེ་ལས་འབྲས་བུ་རྡོ་རྗེ་འཛིན་པ་འབྱུང༌། དེས་དཀྱིལ་འཁོར་གཞན་རྣམས་སྤྲོ་བའི་
ལུགས་ལྟར་ན། རྒྱུ་རྡོར་འཛིན་གྱིས་བརྒྱུད་ནས་དཀྱིལ་འཁོར་སྤྲོ་བ་ཡིན་ཏེ། དེ་དང་མཚུངས་
པར་ཁམས་སོ་གཉིས་དང་དབྱངས་ཡིག་ཚོགས་པ་རྒྱུ་རྡོར་འཛིན། དེ་ལྟར་ཚོགས་པས་ཧཾ་
ཡིག་རྒྱས་ཤིང་བདེ་བར་ཤར་བ་ནི་འབྲས་བུ་རྡོར་འཛིན། ཧཾ་ཡིག་རྒྱས་པ་ལས་རྩ་ཁམས་

གཞན་སྤྲོ་བ་ནི། དཀྱིལ་འཁོར་སྤྲོ་བ་དང་འདྲའོ། །
འདི་གཉིས་འཁོར་ལོ་སྡོམ་པའི་ཕྱོགས་ལ་གྲགས་ཆེ་བས་འདིར་སྨོས་པ་ཡིན་གྱི། ལྷ་
བསྐྱེད་པའི་རིམ་པ་གཞན་མཐའ་དག་ལ་ཡང་ཚུལ་འདི་འབྱོར་བར་འགྱུར་རོ། །འདིར་
གསལ་བ་རྣམ་ཤེས་དང་མི་གསལ་བ་རྩ་རླུང་ཐིག་ལེ་ལ་སྦྱོར་བ་རྭ་ལུགས་པ་རྣམས་སོ། །ཧཾ་
དེ་ལས་བདུད་རྩི་བྱང་ཆུབ་ཀྱི་སེམས་འཛག་ཅིང་འབབ་པ་ནི། ཉིན་མོ་སྟེ་དཀར་ཆ་འཕེལ་བ་
བཅུ་དྲུག་དང༌། མཚན་མོ་སྟེ་ནག་ཕྱོགས་འཕེལ་བ་བཅུ་དྲུག་གི་རྣམ་པར་གནས་ལ། དཀར་
པོ་ལྟེ་བ་སོགས་སུ་བབས་པས་སྒྲ་སྟེ་ལྟེ་བའི་ཨཾ་ཡིག་འབྱེད་ཅིང་རྒྱས་པར་བྱེད་ཅིང༌། གཏུམ་
མོའི་མེ་དེ་ཚིམ་ཞིང་དགའ་བས་ལུས་རྒྱས་པར་ཡང་བྱེད་དོ། །ཧཾ་ལས་འཛག་པ་ནི་ཡེ་ཤེས་
དགུག་གཞུག་དང༌། ཨཾ་ཡིག་ལ་བདུད་རྩིའི་ཁྲུས་གསོལ་བ་ནི་དབང་བསྐུར་བ་དང༌། དེ་ལས་
ལུས་རྒྱས་པ་ནི། སྐྱེ་མཆེད་བྱིན་རླབས་དང་མཆོད་པའི་སྦས་དོན་ཡིན་པས། དེ་དག་གིས་
དཀྱིལ་འཁོར་གྱི་འཁོར་ལོ་སྒོམ་ཐབས་རྫོགས་པར་འགྱུར་རོ། །དགྱེས་པའི་རྡོ་རྗེ་ལས་ཀྱང༌། 
འདིས་ནི་ཧེ་རུ་ཀ་རྫོགས་པ་ཉིད་དོ་ཞེས་གསུངས་པའི་ཕྱིར་རོ། །དཀྱིལ་འཁོར་གྱི་སྒྲ་བཤད་
ནི། དངོས་པོ་སྟེ་ཆོས་ཐམས་ཅད་ཀྱི་སྙིང་པོ་མཆོག་སྟེ་དོན་དམ་པའི་ལྷ་སྐུ་དེ་ཉིད་དཀྱིལ་
འཁོར་ཞེས་བརྗོད་དེ། མཎྜལ་ཞེས་པ་ལ་མཎྜལ་སྙིང་པོ་དང་ལ་ཏི་ནི་འཛིན་པའམ་ལེན་པ་
ལ་འཇུག་པས། ལྷ་རྣམས་འཛིན་ཞིང་གནས་པ་དང༌། འཕེལ་ཞིང་ལེན་པའི་ཕྱིར་ལུས་ལ་
དཀྱིལ་འཁོར་ཞེས་བརྗོད་དོ། །གཞན་ཡང་ཨ་བ་དྷཱུ་ཏི་ཚངས་ཐིག སྙིང་གའི་རྩ་བརྒྱད་ཐིག་
ཆེན་བརྒྱད། ཁམས་ལྔ་ཚོན་ལྔ། སྙིང་གའི་ན་ད་གཙོ་བོའི་མཚན་མ། ཕུང་ཁམས་སྐྱེ་མཆེད་
རྣམས་འཁོར་གྱི་མཚན་མ། དཀྱིལ་འཁོར་དེར་བར་སྲིད་འཇུག་པ་ལ། ཕ་རྡོ་རྗེ་སློབ་དཔོན་
མངལ་སྦུགས་མིག་དར་བཅིངས་པ། དཀར་དམར་བཟུང་བ་མེ་ཏོག་འཛིན་པ་དང་འདོར་
བ། དེར་བར་སྲིད་ཞུགས་པ་དཀྱིལ་འཁོར་དུ་ཞུགས་པ་བདེ་བས་བརྒྱལ་བ་ནི་ཡེ་ཤེས་དབབ་

པ། ལུས་ཡོངས་རྫོགས་གྲུབ་པ་ནི་དཀྱིལ་འཁོར་སྟོན་པ་སྟེ། དེ་ཡན་ཆད་སྔོན་འགྲོའོ། །སླར་
ཡང་མངལ་གནས་སུ་རྡོ་རྗེ་དང་པདྨའི་ཆུས་དབང་བསྐུར་བ་དང༌། ཕའི་ཐིག་ལེ་ཅོད་པན་
དང༌། ཡན་ལག་མཆོག སྦྱོར་བ་རྡོ་རྗེ་དྲིལ་བུ་དང༌། དབུགས་སྐྱེས་པ་མིང་དང༌། ཕྲུ་མ་གྱོན་
པ་བརྟུལ་ཞུགས་དང་བཙས་པ་ནི་ཕྱིར་མི་ལྡོག་པ་དང༌། དྭངས་མ་ཟ་བ་གསང་དབང་དང༌། 
ཆུ་སྐྱེས་ལས་འབྱུང་བ་ཤེས་རབ་ཀྱི་དབང་ངོ་ཞེས་སོ། །དེ་ནས་རྩའི་དཀྱིལ་འཁོར་བསྟན་པ་
ནི། རྩ་ཆེན་སུམ་ཅུ་རྩ་བདུན་གྱི། འཁོར་ལོ་དཀྱིལ་འཁོར་དུ་འདོད་དེ། དེ་ཡང་རྩ་རྣམས་ཀྱང་
དཀྱིལ་འཁོར་ཞེས་བརྗོད་དེ། སྙིང་པོ་ཐིག་ལེ་ལེན་ཞིང་འཛིན་པའི་ཕྱིར་རོ། །དེ་ནས་བྱང་ཆུབ་
སེམས་ཀྱི་དཀྱིལ་འཁོར་བསྟན་པ་ནི། བྱང་ཆུབ་སེམས་ནི་རིན་པོ་ཆེ། །སྙིང་པོ་དེ་ཁོ་ན་དཀྱིལ་
འཁོར། །ཞེས་ཏེ་ཐིག་ལེ་ལའང་དཀྱིལ་འཁོར་ཞེས་བྱ་བ་ནི། སྙིང་པོ་བདེ་བ་ཆེན་པོ་ལེན་ཞིང་
འཛིན་པའི་ཕྱིར་རོ། །དཀྱིལ་འཁོར་ཕྱི་མ་གཉིས་ལ་སྒྲ་བཤད་ཙམ་ལས་མ་གསུངས་པ་ནི། 
གོང་དུ་རྒྱས་པར་བཤད་ཟིན་པ་ལ་དགོངས་སོ། །དེ་ནས་དཀྱིལ་འཁོར་གསུམ་གྱི་ཐུན་མོང་
གི་དོན་བཤད་པ་ནི། ཕྱི་དང་ནང་གི་ངོ་བོ་ཡིས། །སྣ་ཚོགས་ཁྱབ་ཅིང་རྣམ་པར་གནས། །ཕྱི་
རོལ་གཟུགས་དང་སྒྲ་ལ་སོགས། །དབང་པོ་དྲུག་པོ་འཇུག་པའོ། །ནང་གི་ཁུ་བ་ལ་སོགས་པ། །
གྲུབ་པའི་རྫས་ནི་རྣམ་པར་གནས། །ཕྱི་དང་བཅས་པའི་ནང་ཉིད་ཀྱིས། །བྱང་ཆུབ་སེམས་
ནི་རྡོ་རྗེ་ཅན། །སྦོམ་དང་ཕྲ་བའི་རང་བཞིན་གྱིས། །འགྲོ་བའི་གཉེན་གྱི་རང་བཞིན་ཅན། །
སངས་རྒྱས་བྱང་ཆུབ་སེམས་རྣམས་ཀྱི། །དམ་ཚིག་དོན་འདི་འབྱུང་བ་ཡིས། །སྐྱེ་བ་འདི་ལ་
སངས་རྒྱས་ཉིད། །དཀྱིལ་འཁོར་འདི་ལས་ཐོབ་པར་འགྱུར། །ཉན་ཐོས་རྣམས་དང་སངས་
རྒྱས་དང༌། །རང་རྒྱལ་རྣམས་ཀྱང་དེ་བཞིན་ཏེ། །ཚངས་པ་ལ་སོགས་ལྷ་རྣམས་ནི། །དཀྱིལ་
འཁོར་འདི་ལས་སྐྱེས་པ་ཡིན། །ཞེས་ཏེ་གོང་དུ་བསྟན་པའི་དཀྱིལ་འཁོར་གསུམ་པོ་དེས་ཕྱི་
འཇིག་རྟེན་ཁམས་དང་ནང་བཅུད་ཀྱི་སེམས་ཅན་ཐམས་ཅད་ལ། ངོ་བོ་དང་བྱེད་ལས་དང་རྒྱུ་

དང་འབྲས་བུ་ལ་སོགས་པ་སྣ་ཚོགས་པའི་ཚུལ་གྱིས་ཁྱབ་སྟེ། དེ་ལྟར་ཡང་འགྲོ་བ་འདི་ཀུན་
སངས་རྒྱས་ལྔ་བདག་ཉིད། །གར་མཁན་དང་ནི་རི་མོ་བཟང་ལྟར་སྣང༌། གང་ཡང་དྲུག་པའི་
སངས་རྒྱས་ཞེས་བྱ་བ། །གཅིག་པུ་ཉམས་ནི་དུ་མས་གར་མཛད་དོ། །ཞེས་སོ། །དེ་ཉིད་རྒྱས་
པར་བཤད་པ་ནི། ཕྱི་གཟུགས་སོགས་དང་ནང་དབང་པོ་དྲུག་ལས་ཀྱང༌། ཀུན་རྫོབ་ཀུན་ད་
ལྟ་བུ་དང༌། དོན་དམ་བདེ་བ་ཆེན་པོ་སྐྱེ་བ་ནི། འདི་རྣམས་ཀྱི་རང་བཞིན་དཀྱིལ་འཁོར་ཡིན་
པའི་རྒྱུ་མཚན་ལས་ཡིན་ལ། དྲུག་པོ་འཇུག་ཅེས་པ་ནི། དྲུག་པོ་ལ་དཀྱིལ་འཁོར་ཆོས་ཉིད་ཀྱི་
ཚུལ་གྱིས་འཇུག་པའོ། །ནང་ཁུ་བ་ལ་སོགས་པ་གདོད་ནས་གྲུབ་པའི་རྫས། བདུད་རྩི་ལྔ་དང་
ཁམས་ལྔ་ལ་ཡང་དེ་ལྟར་གནས་སོ། །
དེ་ལྟར་ཕྱི་ནང་ཐམས་ཅད་ལ་བྱང་ཆུབ་ཀྱི་སེམས་ནི། རྡོ་རྗེ་ཅན་ཏེ་མགོན་དང་ཁྱབ་
བདག་ཏུ་གནས་ལ། དེ་ཇི་ལྟར་གནས་ན། སྦོམ་པ་དང་ཕྲ་བའི་རང་བཞིན་ཏེ་རྣམ་པས་འགྲོ་
བའི་གཉེན་ཏེ། སེམས་ཅན་ལ་ཕན་འདོགས་པ་སྙིང་རྗེ་ཆེན་པོའི་རང་བཞིན་ཅན་གྱིས་སོ། །
དེ་ཡང་སྦོམ་དང་ཕྲ་བ་ཞེས་པ་ལ། ཁ་ཅིག་སྦོམ་པོ་ནི་ཁམས་ཉི་ཤུ་རྩ་བཞི་དང༌། སྒོ་དགུ་
ལས་བྱུང་བའི་རྫས་རྣམས་སོ། །ཕྲ་བ་ནི་དྭངས་མ་བྱང་ཆུབ་ཀྱི་སེམས་སོ། །དེ་ལྟར་ཡང༌། 
སྦོམ་དང་ཕྲ་བའི་རབ་དབྱེ་བས། །དངོས་པོར་གཏོགས་པ་རྣམ་པ་གཉིས། །རགས་པའི་རྫས་
ནི་རྣམ་དགུ་སྟེ། །ཕྲ་མོའི་ཚིལ་བུ་གྲུབ་པའི་རྫས། །གཞན་པ་ཞུ་བྱེད་རྫས་དབྱེ་བས། །ཞེས་
སོ། །ཡང་སྦོམ་པོ་གཟུགས་ཕུང་དང༌། ཕྲ་མོ་ཕུང་པོ་བཞི་ལ་བཤད་པ་དང༌། སྦོམ་པོ་ཡུལ་དྲུག་
དང་ཐིག་ལེ། ཕྲ་མོ་རྣམ་ཤེས་དང་བདེ་བ་ལ་བཤད་པ་སོགས་སྣ་ཚོགས་ཞིག་བཤད་པའང་
སྤྱིར་མི་འགལ་མོད་ཀྱི། སྐབས་འདིར་སྦོམ་པོ་ཀུན་རྫོབ་དང་ཕྲ་མོ་དོན་དམ་སྟེ། བདེ་བ་ཆེན་
པོའི་རང་མདངས་ནི་དམིགས་པ་མེད་པའི་སྙིང་རྗེ་ཡིན་པས་འགྲོ་བའི་གཉེན་ནོ། །དེས་ན་
དོན་དམ་པའི་བྱང་ཆུབ་ཀྱི་སེམས་སྟོང་ཉིད་སྙིང་རྗེའི་སྙིང་པོ་ཅན། ཆོས་ཐམས་ཅད་ཀྱི་ཆོས་

ཉིད་དུ་གནས་པའི་རྒྱུ་མཚན་གྱིས་གནས་ཚུལ་དང་རྣམ་པར་མཐུན་པར་ལམ་ལ་འབད་ནས་
གནས་ལུགས་དེ་མངོན་དུ་འགྱུར་བ་ནི། ཐུན་མོང་མ་ཡིན་པའི་རྟེན་འབྲེལ་གྱི་བྱེད་ལས། 
ཆོས་ཉིད་ལ་རྟེན་པའི་ཕྱིར་སུས་ཀྱང་འདའ་བར་མི་ནུས་པས་དམ་ཚིག་ཡིན་ལ། སངས་རྒྱས་
བྱང་སེམས་ཏེ་ཕུང་ཁམས་སྐྱེ་མཆེད་རྣམས་ཀྱི་དམ་ཚིག་གི་དོན་དཀྱིལ་འཁོར་གསུམ་སྒོམ་པ་
འབྱུང་བ་དེས། སྐྱེ་བ་འདི་ལ་སངས་རྒྱས་ཐོབ་པར་འགྱུར་ཞིང༌། འདི་གསུམ་གྱི་དྲི་མ་མཐའ་
དག་དག་པས་སངས་རྒྱས་དང༌། ཅི་རིགས་པ་དག་པས་ཉན་ཐོས་རང་རྒྱལ་དང༌། དྲི་མ་
དངོས་མ་སྦྱངས་ཀྱང༌། རང་བཞིན་དང་ཕྱོགས་མཚུངས་ཀྱི་དགེ་བ་ཅུང་ཟད་བསྟེན་པས། འདི་
གསུམ་གྱི་ཡོན་ཏན་གྱི་ཆ་ཤས་ལས། ཚངས་པ་ལ་སོགས་པའི་ལྷ་ཆེན་པོ་རྣམས་འབྱུང་བར་
འགྱུར་རོ། །
གཉིས་པ་དེ་ཁོ་ན་ཉིད་ཀྱི་སྦྱིན་སྲེག་ནི། ཤེས་རབ་མེ་ནི་ཆེར་འབར་ལ། །ནང་གི་ཁུ་བ་
ལ་སོགས་དང༌། །དེ་བཞིན་ཕྱིའི་གཟུགས་ལ་སོགས། །སྲེག་རྫས་རྣམས་ཀྱི་སྦྱིན་སྲེག་བྱེད། །
བདུད་རྩི་ལྔ་པོ་རྣམས་དང༌། གཟུགས་སོགས་འདོད་ཡོན་ལྔ་དང༌། སོགས་ཀྱི་སྒྲས་ཕུང་
ཁམས་སྐྱེ་མཆེད་ཐམས་ཅད་དེ། དེ་རྣམས་ཡེ་ཤེས་ཤེས་རབ་ཀྱི་གཏུམ་མོའི་མེ་ལ་ཐིམ་པར་
བྱེད་པའོ། །ཡེ་ཤེས་ཀྱི་གཏུམ་མོ་གང་ཞེ་ན། སྒོམས་པའི་གཏུམ་མོ་གཞན་དུ་གྱུར་པ་ན། ཆོས་
ཉིད་ཡེ་ཤེས་ཀྱི་འོད་ཟེར་ཅན་རྣམ་པ་ཐམས་ཅད་པར་ཤར་བ་གཅིག་ཡིན་ལ། ཕུང་སོགས་
དེའི་དབུས་སུ་ཡལ་བ་ནི་སྲེགས་པའི་དོན་ནོ། །གསུམ་པ་མཆོད་སྦྱིན་ནི། སྐྱེ་མཆེད་དྲུག་དང་
ཁམས་རྣམས་དང༌། །ཕུང་པོ་རྣམས་ཀྱི་ཁྱད་པར་གྱིས། །དེ་རྣམས་ལྷའི་གཟུགས་ཅན་ཏེ། །
མཁའ་འགྲོ་མ་རྣམས་དེ་བཞིན་དུ། །དེ་རྣམས་དེས་ནི་མཆོད་པའི་ཕྱིར། །མཆོད་སྦྱིན་མཆོད་
པར་ཡང་དག་བཤད། །མཆོད་སྦྱིན་དང་མཆོད་པ་ཞེས་པ་ནི་མིང་གི་རྣམས་གྲངས་སོ། །སྐྱེ་
མཆེད་དྲུག་པོ་ནི་ཕྱུགས་སམ་གཏོར་མ། དེ་རྣམས་ཀྱི་རང་བཞིན་ཡེ་ཤེས་ནི་བྱང་ཆུབ་སེམས་

དཔའོ། །ཁམས་ལྔ་ནི་གཏོར་མ། ཡེ་ཤེས་ནི་ཡུམ་ལྔ། ཕུང་པོ་ལྔ་ནི་གཏོར་མ། ཡེ་ཤེས་ནི་
སངས་རྒྱས་ལྔ། རྩ་རྣམས་ནི་གཏོར་མ་དེའི་རང་བཞིན། ཡེ་ཤེས་ནི་མཁའ་འགྲོ་སུམ་ཅུ་རྩ་
བདུན་ལ་སོགས་པ་སྟེ། ཡེ་ཤེས་ཀྱི་དབྱིངས་སུ་དེ་རྣམས་ཐིམ་པ་ནི་ཕྱུགས་སམ་གཏོར་མ་དེ་
དག་སོ་སོའི་ལྷ་ལ་ཕུལ་བ་ཡིན་ལ། དེ་རྣམས་གཏུམ་མོ་འབར་བའི་སྙོམས་འཇུག་དང༌། ཧཾ་
ཡིག་འཛག་པའི་བཟའ་བཏུང་དེ་ཡིས་མཆོད་པ་ནི་མཆོད་སྦྱིན་ནོ། །ཁྱད་པར་གྱིས་ཞེས་པ་
ནི། སྐྱེ་མཆེད་སོགས་དང་ལྷ་སོ་སོར་སྦྱོར་བའི་དོན་ཡིན་ལ། ལྷའི་གཟུགས་ཅན་ནི་ལྷའི་རང་
བཞིན་ཅན་ནོ། །
བཞི་པ་གསང་བའི་སྦྱིན་སྲེག་བསྟན་པ་ནི། འདི་ལ་མགོ་བོའི་ཐོད་པ་ཉིད། །སྲེག་རྫས་
སྣོད་དུ་བརྗོད་པ་སྟེ། །བླུགས་གཟར་རོ་མ་ཉིད་དུ་བརྗོད། །སྙིང་གའི་འཁོར་ལོ་རྐྱང་མ་དང༌། །
དེ་ནི་བགང་གཟར་ཡིན་པར་བརྗོད། །ལྟེ་བའི་དཀྱིལ་འཁོར་ཐབ་ཁུང་ཉིད། །ལས་ཀྱི་རླུང་
གིས་སྦར་བ་ཡིས། །ཚངས་པའི་མེ་ནི་སུམ་མདོར་གནས། །སྤྱི་བོའི་རྩ་རྣམས་ན་བྱང་ཆུབ་ཀྱི་
སེམས་སུམ་ཅུ་རྩ་གཉིས་གནས་པ་ནི་སྲེག་རྫས་ཡིན་ལ། དེའི་སྣོད་མགོ་ཐོད་དོ། །རོ་མ་ལས་
གཏུམ་མོ་འབར་བས་ཁམས་རྣམས་ཞུ་བར་བྱེད་པའི་ཕྱིར། དེ་ནི་སྲེག་རྫས་འཆུ་བར་བྱེད་
པའི་བླུགས་གཟར་དང༌། སྙིང་གའི་འཁོར་ལོའི་དཔྱིད་དང༌། རྐྱང་མ་ནི་བྱང་ཆུབ་ཀྱི་སེམས་
འབབ་པའི་ལམ་ཡིན་པའི་ཕྱིར། མར་ཁུ་འབབ་བྱེད་བགང་གཟར་རོ། །ལྟེ་བའི་དཀྱིལ་འཁོར་
ནི་སྲེག་རྫས་འབུལ་བའི་གནས་ཐབ་ཁུང་དང༌། ལས་ཀྱི་རླུང་རླུང་ཡབས་ལྟ་བུས་སྦར་བའི་
ཚངས་པ་མེ་དབུ་མའི་མས་སྣ་ལྟེ་འོག་སོར་བཞི་ནས་སོར་བརྒྱད་ཀྱི་བར་སུམ་མདོ་ལ་གནས་
པ་ནི་ཐབ་ཀྱི་མེ་ཚང་ངོ་། །དེ་ལས་འབར་འཛག་བྱེད་པ་ནི་སྲེག་བླུགས་སོ། །འགྲེལ་ཆེན་དང་
བོད་སྔ་མ་རྣམས་སྦྱིན་སྲེག་གོང་འོག་གཉིས་ལ་དེ་ཁོ་ན་ཉིད་དང་གསང་བའི་ཁྱད་པར་ཡོད་པ་
མ་རྟོགས་པར་བསྟན་བཤད་དུ་འཆད་ཀྱང་མི་འགྲིག་པར་སྣང་ངོ༌། །

ལྔ་པ་བཟླས་པ་ནི། སྒྲ་ནི་སྔགས་ཞེས་བརྗོད་པ་སྟེ། །འཁོར་བར་བྱས་པ་བཟླས་བརྗོད་
ཡིན། །སྒྲའི་སྐད་དོད་ན་ད་སྟེ་དེ་ནི་ལྟེ་བའི་གཏུམ་མོ་ལ་སྐབས་འདིར་བཤད་དེ། དེ་ཡང་
གཏུམ་མོ་ཡེ་ཤེས་ཀྱི་མེའི་རང་སྒྲ་གཞོམ་མེད་ཀྱི་སྒྲ་ནི་གསུང་རྡོ་རྗེའི་རང་བཞིན་སྔགས་
ཐམས་ཅད་ཀྱི་ངོ་བོ་ཡིན་ལ། འཁོར་བ་སྟེ་དེ་ཉིད་ཡང་ཡང་རྟག་ཏུ་བཟླ་བ་ནི་བཟླས་པ་ཡིན་
ཞིང༌། ངག་ཐམས་ཅད་ཀྱི་རང་བཞིན་ཡང་གཞོམ་མེད་ཀྱི་སྒྲར་ཤེས་ན། ངག་ཐམས་ཅད་
བཟླས་པར་འགྱུར་ཏེ་ཨཱ་ལི་ཀཱ་ལི་རབ་རྟོགས་ཕྱིར། །བརྗོད་པ་བཟླས་པར་ཡང་དག་བཤད། །
ཞེས་གསུངས་སོ། །དྲུག་པ་སྒོམ་པ་ནི། དཀྱིལ་འཁོར་གཉིས་མེད་རྣལ་འབྱོར་གྱི། །སོ་སོར་
སྣང་བ་བསྒོམ་པ་ཡིན། །དཀྱིལ་འཁོར་གསུམ་པོ་བདེ་གསལ་དང་སྟོང་པ་གཉིས་མེད་ཟུང་
འཇུག་ཏུ་སྒོམ་པས་སོ་སོར་སྣང་བ་སྐྱེས་པས་ནི་བསམ་གཏན་མཐའ་དག་སྒོམ་པར་འགྱུར་
རོ། །བདུན་པ་ཐམས་ཅད་ཀྱི་དོན་བསྡུ་ནི། ལྷན་ཅིག་སྐྱེས་པའི་ངོ་བོ་འདི། །རྒྱལ་བ་རྣམས་
ཀྱི་དཀྱིལ་འཁོར་སོགས། །དཀྱིལ་འཁོར་བདག་པོའི་གཟུགས་ཀྱིས་ནི། །སེམས་ཀྱི་རྒྱལ་པོ་
སློབ་དཔོན་ཡིན། །དེ་དག་ལ་སོགས་ཇི་སྐད་བསྟན། །ཐམས་ཅད་འདིར་ནི་རྟོགས་པར་བྱ། །
དེ་ལྟར་ན་རང་བཞིན་ལྷན་ཅིག་སྐྱེས་པའི་ཡེ་ཤེས་དང༌། ལམ་གྱི་ལྷན་ཅིག་སྐྱེས་པའི་ངོ་བོ་
འདི་དག་ནི། རྒྱལ་བ་སངས་རྒྱས་རྣམས་ཀྱི་སྦྱིན་སྲེག་དང་མཆོད་སྦྱིན་ལ་སོགས་པ་ཡིན་ན། 
དཀྱིལ་འཁོར་སྒྲུབ་པ་པོ་དང༌། སྦྱིན་སྲེག་མཆོད་སྦྱིན་སོགས་བྱེད་པ་པོའི་རྡོ་རྗེ་སློབ་དཔོན་དེ་
སུ་སྙམ་ན། སེམས་ཀྱི་རྒྱལ་པོ་སྟེ་རང་བཞིན་གྱི་སེམས་ཉིད་ནི་སློབ་དཔོན་ཡིན་ཏེ། དཀྱིལ་
འཁོར་གསུམ་ལ་དབང་སྒྱུར་བའི་བདག་པོ་ཡིན་པའི་ཕྱིར་རོ། །དེ་དག་ལ་སོགས་པ་རྒྱུད་
ལས་ཇི་སྐད་བསྟན་པའི་ཕྱག་དང་སྐོར་བ་དང་ཀློག་པ་དང༌། ཞི་བ་ལ་སོགས་པའི་ལས་ཐམས་
ཅད་ཀྱང་འདིར་འདུས་ཏེ། སྔར་བཤད་པས་རིགས་འགྲེས་ཏེ་རྟོགས་པར་བྱའོ། །ལེའུའི་
མཚན་བསྟན་པ་ནི། དཔྱིད་ཀྱི་ཐིག་ལེ་ལས་དཀྱིལ་འཁོར་དང་སྦྱིན་སྲེག་དང་མཆོད་པ་དང་

བཟླས་པ་དང་སྒོམ་པ་ལ་སོགས་པའི་ཆོ་གའི་བྱ་བ་གཏན་ལ་དབབ་པ་རྒྱས་པར་བསྟན་པ་སྟེ་
བརྒྱད་པའོ། །ཞེས་པའི་ཚིག་དོན་ནི་གོ་སླ་ལ། གོང་དུ་ཇི་སྐད་བསྟན་པའི་དོན་རྩ་བའི་རྒྱུད་
དང་སྦྱར་བ་ནི། སྙིང་པོ་བསྡུས་པ་ལས། འདི་ལ་དཀྱིལ་འཁོར་རྣམས་བཤད་པ། །ཐ་དད་སོ་
སོ་གསལ་བ་ཡིན། །གང་ལས་ཤེས་རབ་གསལ་འགྱུར་བའི། །དཀྱིལ་འཁོར་བསྟན་པ་ལྷན་
ཅིག་སྐྱེས། །ལྟེ་བའི་དཀྱིལ་འཁོར་ནས་བརྩམས་ཏེ། །རབ་ཏུ་འབར་བ་ཆེན་པོ་ཡིན། །ཆོས་
ཀྱི་སྐུ་ཡི་འཁོར་ལོ་གང༌། ། བཅོམ་པ་གདོང་གཡོགས་ཕྱེ་བར་བརྗོད། །ཁྲག་ཆེན་པོ་ནི་མགྲིན་
པ་སྟེ། །འདི་ལ་ལན་གསུམ་བཟློག་པར་བཤད། །མེ་མ་ཐལ་མོ་ཡིན་པས་བཤད། །མེ་ཏོག་
དོར་བར་གང་གསུངས་པ། །དེ་ནི་འབར་བ་ཉིད་ཡིན་ཏེ། །གང་ལས་དར་རས་ལེགས་བཀབ་
པ། མཐོང་བ་བཅིངས་པར་གྱུར་པ་ནི། །གཉིས་མེད་མ་ཡི་ལམ་གང་ཡིན། །ཤིན་ཏུ་བཀག་
པར་གྱུར་པའོ། །སྐོར་བ་ཚངས་པའི་མེ་གནས་སུ། །དུང་གི་དབྱིབས་ལ་རྣམ་པར་གནས། །ཕོ་
བྲང་ཉམས་དགའ་སྤྲུལ་པ་ཡིན། །བདེ་ཆེན་ཧེ་རུ་ཀ་ཡི་ནི། །གནས་སུ་ཡང་དག་ཤེས་པར་བྱ། །
གཞོམ་དུ་མེད་པ་དང་འབྲེལ་བས། །དེ་ཡི་རིགས་ནི་གཉིད་མར་བཤད། །མིང་བསྟན་ཁུ་བ་
འབབ་པ་ཡིན། ཁྱིམ་ནི་བྷ་ག་ཞེས་གསུངས་ཏེ། །དཔའ་བོ་ཆེན་པོ་དེར་འགྲོའོ། །
བྱང་ཆུབ་སེམས་ཀྱི་དཀྱིལ་འཁོར་ནི། །ཉོན་མོངས་འཇིགས་པས་འཇིགས་པའོ། །ཞེས་
སོགས་དཀྱིལ་འཁོར་གྱི་སྦས་དོན་དང༌། ཕུང་པོ་དང་ནི་སྐྱེ་མཆེད་རྣམས། །གང་གི་དབང་དུ་
འགྱུར་བ་དང༌། །གང་ཞིག་སྔགས་ཀྱི་ཁྱད་པར་ལས། །རླུང་ནི་འགོག་པར་བཤད་པ་ཡིན། །
སྒྲོན་མ་ཉ་ཤ་དང་ནི་ཆང༌། །སུམ་ཅུ་རྩ་གཉིས་ཁམས་ཡིན་ཏེ། །མཚན་མོ་སྣང་བ་མེད་པར་
བརྗོད། །གང་ལས་སྐྱེ་མཆེད་བཅུ་གཉིས་ནི། །ལུས་ལ་གནས་པའི་སྒོ་དགུ་པོ། །བརྒྱ་དང་རྩ་
བརྒྱད་ལྡན་པའི་རླུང༌། །སྐུ་དང་དེ་བཞིན་གསུང་དང་ཐུགས། །ཐུན་གསུམ་དུ་ནི་མངོན་པར་
བརྗོད། །འདི་ལ་ཚངས་པའི་ཡུལ་གྱི་སར། །དཔའ་བོའི་སྒྲ་ནི་མི་ཆོམས་པ། །ལྔ་བཅུ་རྩ་བཞིར་

དག་པའོ། །ཡི་གེ་མང་དང་ལྡན་པའི་ཕྱིར། །མགོ་ནི་བློན་པོར་བརྗོད་པ་སྟེ། །ཉི་ཤུ་རྩ་བཞི་དེ་
ལས་འབྱུང༌། །གང་གི་རོ་ནི་སྤྱོད་པའི་ཕྱིར། །ལོངས་སྤྱོད་པ་ནི་རྒྱལ་ཕྲན་ཏེ། ཁམས་ནི་སུམ་
ཅུ་གཉིས་སུ་བཤད། །འབྱུང་པོ་ཉི་ཤུ་བྲམ་ཟེ་ལ། །དེ་སྒྲ་རིགས་ཀྱི་གཙོ་བོར་གྲགས། དཔྱིད་
དང་ན་ད་ཉིད་ལའོ། །སྐྱེས་གནས་འཁོར་ལོ་རྒྱལ་རིགས་ཏེ། །དབང་ཆེན་དང་ནི་དེ་བཞིན་ཆུ། །
སྲེག་ཟ་རླུང་དང་ཟླ་བ་དང༌། །ཉི་མ་ནམ་མཁའ་བདུན་དུ་འདོད། །ནོར་ལ་གསང་བར་སྤྱོད་
པའི་ཕྱིར། །དེ་འོག་རྗེ་རིགས་ཡིན་པར་བཤད། །ལྔ་པོ་བདུད་རྩིའི་མིང་ཡིན་ནོ། །དེ་བཞིན་
དམངས་རིགས་བར་པ་སྟེ། སྙིང་སྟོབས་རྡུལ་དང་མུན་པ་ནི། །འདི་ལ་སྲེག་བླུགས་བྱེད་པར་
བཤད། །རནྚ་གཡུང་མོ་མཐར་སྐྱེས་ནི། །ཐ་མའི་རིགས་སུ་བསྟན་པ་ཡིན། །འདི་ལ་གཅིག་ཏུ་
འདྲེས་པའི་ཕྱིར། །སྲེག་བླུགས་གཅིག་ཏུ་བྱ་བར་བཤད། །ཞག་གྲངས་བྱེ་བྲག་གསུངས་གྱུར་
པ། །རིག་པའི་བརྟུལ་ཞུགས་དེ་འདོད་དོ། །ཞེས་སོགས་སྦྱིན་སྲེག་གི་ངེས་པས་གསང་རིམ་གྱི་
ས་རྣམས་བསྟན་པར་བཤད་དོ། །གཞན་ཡང་རྩ་རྒྱུད་ཀྱི་ལེའུ་སུམ་ཅུ་རྩ་གཅིག་པ་ལ་སོགས་
པ་ལེའུ་གསུམ་གྱིས་མཆོད་སྦྱིན་བསྟན་པ་དང༌། ལེའུ་སུམ་ཅུ་རྩ་བཞི་པ་དང་རྩ་ལྔ་པས་སྒོམ་
པ་བསྟན་པའི་ངེས་དོན་ཡང་གཞུང་དེ་ལས་རྟོགས་པར་བྱའོ། །དེ་ལྟར་དཀྱིལ་འཁོར་དང་
སྦྱིན་སྲེག་རྒྱས་པར་གསུངས་ཤིང༌། གཞན་རྣམས་མདོ་ཙམ་བསྟན་པ་ལས། སླར་ཡང་སྔགས་
ཀྱི་དེ་ཉིད་གཅིག་པུ་རྒྱས་པར་འཆད་པ་ནི་ལེའུ་དགུ་པ་འདི་ཡིན་ཏེ། རྩ་རྒྱུད་ལས། དེ་ནས་
ཐམས་ཅད་ཆོས་འབྱུང་བར། །སྣ་ཚོགས་ལྟེ་བར་མི་ཤིགས་དགེ།བྲིས་ནས་ཆོ་ག་བཞིན་དུ་
སྔགས། །ཆོས་ཀུན་གཅིག་ཏུ་བསྡུ་བར་བྱ། །སྔགས་ཀྱི་ཚིག་ནི་འདི་ཡིན་ཏེ། །ཨཱ་ལི་ཀཱ་ལི་
མཉམ་བྱས་ནས། །སྡེ་ཚན་རྣམས་ནི་སྒྱུར་བར་བྱ། །བཞི་བཞི་རུ་ནི་ངེས་བྱས་ནས། །ཐུབ་པ་
མཆོག་གི་རེ་མིག་ལ། །དེར་གནས་དཔའ་བོ་བཏུ་བར་བྱ། །འདོད་དོན་ཐམས་ཅད་སྒྲུབ་བྱེད་
པའོ། །ཞེས་སྔགས་བཏུའི་དཀྱིལ་འཁོར་གསུངས་པའི་ངེས་དོན་རྒྱས་པར་སྟོན་པར་བཞེད་

ནས། ལེའུ་བཤད་པར་དམ་བཅའ་བ་ནི། དེ་ནས་དེ་བཞིན་གཤེགས་པ་གང་ཡང་རུང་བའི་སྐུ་
ཡི་གསང་སྔགས་ཐམས་ཅད་བཏུ་བའི་འཁོར་ལོ་བརྗོད་པར་བྱའོ། །ཞེས་པ་སྟེ། སྐུའི་གསང་
སྔགས་ནི་ལུས་ལ་གནས་པའི་སྔགས་སོ། །འཁོར་ལོ་ཡང་ལུས་ལ་གདོད་མ་ནས་གནས་པ་སྟེ་
དོན་དམ་པར་ཆོས་ཉིད་གདོད་མ་ནས་གནས་ལ། ཀུན་རྫོབ་ཏུ་ཡང་ལུས་གྲུབ་ཙམ་ནས་འདི་
དག་གདོད་མའི་ཚུལ་གྱིས་གནས་པའོ། །གཉིས་པ་ལེའུ་དངོས་ལ། སྔགས་བཏུའི་དཀྱིལ་
འཁོར་གྱི་དག་པ་བཤད། སྔགས་འཐུ་བའི་དག་པ་བཤད། སྔགས་ཀྱི་རྩ་བ་ཕན་ཡོན་དང་
བཅས་པ་བསྟན་པའོ། །དང་པོ་ནི། དཀྱིལ་འཁོར་གྲུ་གསུམ་ཉམས་དགའ་བ། །རྡོ་རྗེ་ཨ་རལླི་
ཞེས་གསུངས། །བཙུན་མོའི་བྷ་ག་ཞེས་པ་སྟེ། །ཆོས་འབྱུང་ཞེས་བྱ་རྣམ་པར་བཤད། །དེ་ཡི་
ནང་སོན་པདྨ་ནི། །འདབ་བརྒྱད་སྙིང་པོ་དང་བཅས་པ། །དེ་ལ་ཨཱ་ལི་ཀཱ་ལི་འདྲེས། །སྡེ་ཚན་
བརྒྱད་པོ་རྣམ་པར་གནས། །ཞེས་པ་སྟེ། གསང་བ་ནས་ལྟེ་བའི་བར་དུ་རྩའི་དཀྱིལ་འཁོར་གྲུ་
གསུམ་གྱི་གནས་ཡོད་པ་ནི། བདེ་བ་སྐྱེ་བའི་གཞི་ཡིན་པས་ཉམས་དགའ་བ། རྡོ་རྗེ་ནི་རྣམ་
པར་རྟོག་པ་འཇོམས་པའི་འོད་གསལ། ཨ་རལླི་ནི་རོལ་རྩེད་དེ་བདེ་བ་ལ་རོལ་བ། དེ་ཉིད་
ཀྱིས་བདེ་བ་གཞན་མཐའ་དག་བསྐྱེད་པས་བཙུན་མོའི་བྷ་ག་ཞེས་ཀྱང་བྱ་ལ། བཙུན་མོ་ནི་
རྩ་སྟེ། བྷ་ག་ནི་དེའི་ཁོང་སྟོང་གི་སྒོའོ། །དེ་ལྟར་ན་རྩ་མདུད་ཁོང་སྟོང་གྲུ་གསུམ་དེ་ལས་ཡི་གེ་
མཐའ་དག་གི་རླུང་འབྱུང་ལ། དེ་ལས་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ལ་སོགས་པ་ངག་
ཚིག་ལུང་གི་ཆོས་མཐའ་དག་འབྱུང་བའི་ཕྱིར་ཆོས་ཀྱི་འབྱུང་གནས་སོ། །ཡང་བརྡའ་ཐབས་
ཀྱིས་ཀྱང་བསྟན་པ་ཡིན་ཏེ། འཁོར་བའི་གནས་སྐབས་སུ་མངལ་གནས་ནས། མངལ་སྐྱེས་
རྣམས་ཀྱི་ལུས་འབྱུང་བ་ནི། དོན་དམ་དབྱིངས་རྣམ་པར་ཐར་པའི་སྒོ་གསུམ་མམ་བཞི་ལས། 
འཁོར་འདས་ཐམས་ཅད་སྤྲུལ་པ་མཚོན་ནོ། །དེ་ཡང་གསང་བའི་འཁོར་ལོ་ནི་རྟེན་དང༌། ལྟེ་
བའི་འཁོར་ལོ་ནི་བརྟེན་པ་སྟེ་གཉིས་ཀ་ཆོས་འབྱུང་གི་རྣམ་པ་ཡས་མར་དུ་སྦྲེལ་བའོ། །འདི་

ནི་མཚོན་བྱེད་དེ་སྙིང་ག་ལ་སོགས་པ་རྩ་འཁོར་ལོ་གཞན་ཐམས་ཅད་ཀྱི་ལྟེ་བར་ཡང༌། ཆོས་
འབྱུང་དང་འོག་ནས་འབྱུང་བའི་དོན་ཕལ་ཆེར་འདྲ་བར་གནས་སོ། །ལྟེ་བའི་ཆོས་འབྱུང་དེའི་
དབུས་སུ་རྩའི་པདྨ་འདབ་བརྒྱད་ལྟེ་བ་དང་བཅས་པ་གནས་ལ། དེ་ལ་ཨཱ་ལི་ཀཱ་ལི་འདྲེས་པ་
སྟེ་གཉིས་ཆར་འབྱུང་བའི་རླུང་དང་ཐིག་ལེ་གནས་ཏེ། ཨཱ་ལི་ཀཱ་ལི་ནི་སྡེ་ཚན་བརྒྱད་ཀྱི་ཡི་གེ་
འདབ་མ་བརྒྱད་ལ་གནས་པའོ། །འདི་ནི་སྔགས་བཏུའི་དཀྱིལ་འཁོར་ཆོས་འབྱུང་གི་དབུས་
སུ་པདྨ་འདབ་བརྒྱད་དང༌། འདབ་མ་དང་པོ་ལ་ཨ་སོགས་དབྱངས་ཀྱི་སྡེ། དེ་ནས་གཡས་
བསྐོར་གཡོན་སྐོར་གང་ལྟར་ཡང་རུང་སྟེ། གཉིས་པ་ལ་ཀ་སྡེ། གསུམ་པ་ལ་ཙ་སྡེ། བཞི་པ་
ལ་ཊ་སྡེ། ལྔ་པ་ལ་ཏ་སྡེ། དྲུག་པ་ལ་པ་སྡེ། བདུན་པ་ལ་ཡ་སོགས་མཐར་གནས། བརྒྱད་པ་
ལ་ཤ་སོགས་དྲོ་བ་སྟེ་སྡེ་པ་བརྒྱད་པོ་བཀོད་པ། དེ་ལས་སྔགས་མཐའ་དག་འཐུ་བར་འགྱུར་
བས། སྔགས་བཏུའི་གཞི་དཀྱིལ་འཁོར་དེས་མཚོན་པར་བྱེད་དོ། །
གཉིས་པ་ནི། སྔགས་ཀྱི་གཟུགས་ཀྱིས་ལུས་ཅན་གྱིས། །ལས་ཀྱི་ཚོགས་ནི་བྱེད་པ་ཡིན། །
ཡི་གེ་རྣམས་ནི་ལྔ་བཅུ་ཉིད། །རིག་བྱེད་སོགས་པར་ཡང་དག་གནས། །སྔགས་རྣམས་ཉིད་
དང་རྒྱུད་དག་དང༌། །ཕྱི་རོལ་ཚུལ་གྱི་བསྟན་བཅོས་ནི། །དེ་དག་ཉིད་ཀྱི་རང་བཞིན་ཏེ། །འདི་
ལས་གཞན་དུ་ཅུང་ཟད་མེད། །ཨ་ཀ་ཙ་ཊ་ཏ་པ་ཡ་ཤ་སྟེ་དག་པ། ལྔ་བཅུ་རྣམས་ཀྱང་ཡང་
དག་པར་ནི་བསྟན་པ་སྟེ། རྡོ་རྗེ་ཨ་རལླྀ་ཡི་པདྨར་གནས་པ་རྣམས། །འདབ་མ་བརྒྱད་པོ་སོ་
སོར་ཕྱོགས་དང་མཚམས་ལས་གནས། །དེ་ཡི་དབུས་ཀྱི་ཟེ་འབྲུ་ལ། །དབང་ཕྱུག་དམ་པ་
ཡོད་པ་ནི། །སྡེ་ཚན་བརྒྱད་པོ་ཉིད་ཀྱིས་ཀྱང༌། །བསྐོར་བའི་ཡི་གེ་དམ་པ་ཡིན། །ཞེས་ཏེ་དེ་
ལྟར་ལྟེ་བ་ན་ཨཱ་ལི་བཅུ་དྲུག་དང༌། ཀཱ་ལི་སོ་བཞི་སྟེ་ལྔ་བཅུའི་ཡི་གེ་གནས་པ་འདི་ལས། རིག་
བྱེད་བཞི་དང་སོགས་ཁོངས་ནས་ཕྱི་རོལ་པའི་སྔགས་རྒྱུད་རྣམས་དང༌། དེ་བཞིན་གཤེགས་
པས་གསུངས་པའི་རིག་སྔགས་ཀྱི་རྒྱུད་དེ། སྔགས་ཀྱི་ཆོ་ག་འབྲས་བུར་བཅས་པ་དག་དང༌། 

སྔགས་ཀྱི་ཐེག་པ་ལས་ཕྱི་རོལ་མདོ་དང༌། སངས་རྒྱས་ཀྱི་བསྟན་པ་ལས་ཕྱི་རོལ་དུ་གྱུར་པའི། 
བསྟན་བཅོས་བཅུ་བཞི་ལ་སོགས་པ་ཐམས་ཅད་ཨཱ་ལི་ཀཱ་ལི་ཁོ་ནའི་རང་བཞིན་ཡིན་གྱིས་
གཞན་མེད་དོ། །ཡི་གེ་འདི་རྣམས་སྔགས་ཀྱི་རྣམ་པར་གྱུར་ནས། ལུས་ཅན་རྣམས་ལ་ཞི་བ་
ལ་སོགས་པའི་ལས་ཀྱི་ཚོགས་ཐམས་ཅད་བྱེད་དོ། །སྡེ་ཚན་བརྒྱད་པོ་རྣམ་པར་གནས་ཞེས་
པ་དེ་ཉིད་གསལ་བར་བསྟན་པ་ནི། ཨ་ཀ་ཙ་ཊ་ཞེས་སོགས་ཏེ། འདིར་སྡེ་དག་པ་ཞེས་པའི་
དག་པའི་དོན་ནི། སྡེ་བརྒྱད་པོ་དག་གི་ཡི་གེ་འདི་པ་རྣམས་ཞེས་པའི་དོན་ཡིན་པས་ཁ་ཅིག་
རྣམ་པར་དག་པ་དང༌། སྡེ་དགའ་བ་ཞེས་འདོན་ཞིང༌། དེ་དང་དེར་འབྲུ་གཉེར་བ་ནི་ཡིག་ནོར་
ཐལ་བའོ། །ཚིག་དེས་འདབ་བརྒྱད་ཀྱི་ཕྱོགས་མཚམས་ན་གནས་པའི་ཡི་གེ་ལྔ་བཅུ་དངོས་
སུ་བསྟན་ལ། ལུས་ལ་ལྟེ་བའི་ནང་སྐོར་གྱི་འདབ་བརྒྱད་ལའང་དེ་རྣམས་མཚོན་པའི་ཡི་གེ་
བརྒྱད་བསྟན་ཞིང༌། དབུས་ཀྱི་ཟེ་འབྲུ་ལ་དབང་ཕྱུག་དམ་པ་ཨ་ཐུང་ཡོད་དེ། དེ་ནི་སྡེ་བརྒྱད་
ཀྱི་འཁོར་གྱིས་བསྐོར་བའི་ཡི་གེ་དམ་པའོ། །རྡོ་རྗེ་ཨ་རལླི་ཡི་པདྨ་ཞེས་པ་ནི་རྡོ་རྗེ་རླུང་དང་
ཐིག་ལེ་རོལ་བའི་གནས་རྩའི་པདྨ་སྟེ་སྐབས་འདིར་ལྟེ་བའོ། །དེ་རྣམས་ཀྱི་འདི་སྐད་ཅེས་སྟོན་
དེ། ལྟེ་བར་ཡི་གེ་མཐའ་དག་འབྱུང་བའི་གཞིའི་ཐིག་ལེ་རྣམས་རླུང་གིས་སྐྱོད་ཅིང༌། ནུས་པ་
རླུང་ལ་སྨིན་ནས། སྙིང་གའི་རྣམ་རྟོག་གི་བརྗོད་པས་རྐྱེན་བྱས་ནས་བསྐུལ་ཏེ་མགྲིན་པ་ནས་
སོང་བས། བསྟན་བཅོས་སྣ་ཚོགས་སོགས་ངག་གི་བརྗོད་པ་མཐའ་ཡས་པར་གྱུར་ནས་བྱ་བ་
བྱེད་ལ་གསང་སྔགས་བཟླས་བརྗོད་དུ་གྱུར་ནས། ལས་དང་དངོས་གྲུབ་འགྲུབ་པ་ནི་སྔགས་
བཏུས་པའི་མཚོན་དོན་ཡིན་ནོ། །དེ་དག་ནི་སྤྱི་འགྲོའི་དབང་དུ་བྱས་ཏེ་བཤད་པ་ཡིན་ལ། 
ཡང་གྲུ་གསུམ་ནི་ཤེས་རབ་ཀྱི་བྷ་ག ཟླུམ་པོའི་དཀྱིལ་འཁོར་ནི་ཕྱེད་ཐབས་ཀྱི་ནོར་བུ་དང༌། 
ཕྱེད་ཤེས་རབ་ཀྱི་ཟེ་འབྲུ་སྟེ་ཁ་སྦྱོར་དུ་གནས་པ་ཡིན་ལ། འདབ་བརྒྱད་ཡིག་འབྲུ་དང་བཅས་
པ་ནི་དེར་གནས་པའི་རྩ་ཡིག །འཁོར་ལོ་ཐམས་ཅད་ཀྱི་རྩ་རླུང་ཐིག་ལེ་བསྐྱེད་པར་བྱེད་པའོ། །

ཨ་ཡིག་ནི་དེར་ཞུ་བདེ་ལྷན་སྐྱེས་ཁ་སྦྱོར་དུ་མྱོང་བའི་ཡེ་ཤེས་ཏེ། ཆགས་ལམ་ཁོ་ན་ལྟར་
བཤད་པའོ། །དེ་ཡང་གྲུ་གསུམ་དཀྱིལ་འཁོར་སོགས་ཀྱིས་སྔགས་མ་བསྡུས་གོང་གི་དཀྱིལ་
འཁོར་ཙམ་དང༌། ཨ་ཀ་ཙ་ཊ་སོགས་ཀྱིས་སྔགས་འཐུ་བཞིན་པའི་དཀྱིལ་འཁོར་བསྟན་ནོ། །
གསུམ་པ་ནི། ཨ་ནི་ཡིག་འབྲུ་ཀུན་གྱི་མཆོག །དོན་ཆེན་ཡི་གེའི་འདྲེན་པ་སྟེ། །ལུས་
ཅན་རྣམས་ཀྱི་སྔགས་ཀུན་ནི། །དེ་ཉིད་ལས་ནི་བྱུང་བ་ཡིན། །གང་ཞིག་རལ་གྲི་དང་ནི་མིག་
སྨན་རྐང་བ་བྱུག་པ་རི་ལུ་ས་འོག་གནོད་སྦྱིན་མོ། །འཇིག་རྟེན་གསུམ་གྱི་ཁོངས་ན་གནས་
པའི་མདོ་རྒྱུད་རྟོགས་ནས་ལས་ཀྱི་རྗེས་འགྲོ་དངོས་གྲུབ་དང༌། །གང་ཞིག་ཐམས་ཅད་དུ་ནི་
རྫུ་འཕྲུལ་ཆེ་བ་རང་གནས་འདོད་པའི་བདེ་བ་ལྔ་ལྡན་པ། །དེ་དག་སྡེ་ཚན་བརྒྱད་ཀྱི་ནང་
སོན་དབྱངས་མཆོག་སྡེ་ཚན་བདག་ཉིད་ནས་ནི་འབྱུང་བར་བྱེད། །ངག་གི་རབ་འབྱམས་གང་
འགའ་ཞིག །སྐྱེ་བོ་རྣམས་ཀྱི་རྟོགས་བྱེད་པ། །དེ་དག་ཐམས་ཅད་སྔགས་ཀྱི་ཚུལ། །དེ་ཉིད་
ལས་ནི་རབ་ཏུ་སྐྱེས། །ན་ད་སྔགས་ཞེས་སྨྲས་པ་སྟེ། །ལུས་ཅན་རྣམས་ནི་ཐམས་ཅད་ཀྱིས། །
སྣ་ཚོགས་མདུད་པ་གནས་ཆེན་ལས། །ཆོས་ཀྱི་ར ལླ་རྣམ་པར་འབྱུང༌། །དངོས་གྲུབ་དོན་དུ་
རྣམ་གནས་པའི། །སྔགས་ནི་ངེས་པ་འགའ་ཡང་མེད། །མ་སྐྱེས་པ་ཡི་རང་བཞིན་ནི། །སྔགས་
ཏེ་སྡེ་ཚན་དབང་ཕྱུག་མཆོག །ཀུན་རྫོབ་ཏུ་ཨ་ཐུང་ནི་ཡིག་འབྲུ་ཀུན་གྱི་མཆོག སྡེ་ཚན་ཐམས་
ཅད་ཀྱི་དབང་ཕྱུག་གམ་འདྲེན་པའམ་དམ་པ་ཞེས་བྱ་སྟེ། ཡི་གེ་ཐམས་ཅད་ཀྱི་ཁོང་ན་ཡོད་
པ་དང༌། འདི་མ་བརྗོད་པར་གསལ་བྱེད་རྣམས་བརྗོད་མི་ཐུབ་པའི་ཕྱིར། ཡི་གེ་ཐམས་ཅད་
གསལ་ཞིང་མཛེས་པར་བྱེད་པས་ཐམས་ཅད་ཀྱི་ཁྱབ་བདག་ཡིན་ཏེ། དེ་ཡང་ཨི་ལ་སོགས་
པ་དབྱངས་གཞན་རྣམས་ནི་ཨ་ཐུང་གི་རྣམ་འགྱུར་ཡིན་ལ། དབྱངས་མེད་པར་གསལ་བྱེད་
ནི་བརྗོད་མི་ཤེས་པའི་ཕྱིར་རོ། །དེ་ཉིད་ནང་ལ་སྦྱར་ན་ལུས་ལ་གནས་པའི་རླུང་དང་ཡི་གེ་
མཐའ་དག་ལྟེ་བའི་ཨ་ཡིག་ལས་བྱུང་བའི་དོན་ཡིན་ཞིང༌། མཐར་ཐུག་གི་ངེས་དོན་དུ་ཡང་

སྐྱེ་མེད་ཀྱི་ཡེ་ཤེས་བདེ་བ་ཆེན་པོ་ལས་སངས་རྒྱས་ཀྱི་ཆོས་ཐམས་ཅད་འབྱུང་བའམ། རང་
བཞིན་གཞོམ་མེད་ཀྱི་དབྱངས་ལས། རྣམ་པ་ཐམས་ཅད་པའི་གསུང་འབྱུང་བ་ཡིན་ལ། ཐུན་
མོང་གི་ངེས་དོན་ལྟར་ན། སྐྱེ་མེད་ཀྱི་རང་བཞིན་ལས། སྒྲ་རྟོག་སོགས་འཁོར་འདས་ཀྱི་སྣང་
བ་ཐམས་ཅད་འཆར་བའི་དོན་ནོ། །དེས་ན་དོན་ཆེན་ཞེས་པ་ནི། སྤྲོས་བྲལ་ལྷན་ཅིག་སྐྱེས་
པའི་དོན་ནོ། །ཇི་སྐད་དུ། མཆོག་ཏུ་མི་འགྱུར་གཅིག་པུ་པའི། །ངོ་བོ་ཉིད་ཀྱི་སྔགས་ཀྱིས་ཏེ། །
དེ་ཡོངས་ཤེས་པ་ཙམ་གྱིས་ནི། །སྔགས་རྣམས་འདིར་ནི་ལས་བྱེད་དོ། །ཞེས་དང༌། དེ་ཉིད་
ཕྱིར་ན་སྔགས་རྣམས་ནི། །ཡི་གེའི་རང་གཟུགས་སུ་མི་འདོད། །གང་ཕྱིར་རྩ་ཡང་འཁྱོག་པོར་
ནི། །བྱེད་པ་ཙམ་དུ་མི་ནུས་སོ། །ཞེས་པ་ལྟར་སྔགས་ཐམས་ཅད་ཀྱང༌། མཆོག་ཏུ་མི་འགྱུར་
བའི་ཡེ་ཤེས་ཨ་ཡིག་ཏུ་འདུས་སོ། །འདི་ལས་དངོས་གྲུབ་ཐམས་ཅད་འབྱུང་བ་ཡིན་ཏེ། རལ་
གྲི་ལ་སོགས་པ་ཕྱག་མཚན་གྱི་དངོས་གྲུབ་དང༌། མིག་སྨན་སོགས་མི་སྣང་བ་དང༌། རྐང་པ་
བྱུག་པ་རྐང་མགྱོགས་དང༌། ཞིང་ཁམས་གཞན་དུ་འགྲོ་ནུས་པ་རི་ལུ་དང༌། གཏེར་དང་ལྷ་
མིན་གྱི་སྒོར་འཇུག་པ་སོགས་ས་འོག་དང༌། དངོས་གྲུབ་གཞན་ཡང་སྟེར་བ་གནོད་སྦྱིན་མོ་
སྟེ། རྐང་པ་དང་པོས་དངོས་གྲུབ་དྲུག་བསྟན་ལ། འགྲེལ་ཆེན་ལས། ཞི་སོགས་བསམ་པ་ཙམ་
གྱིས་འགྲུབ་པ་འཇིག་རྟེན་གསུམ་ཁོངས་སུ་རྒྱུ་བའི་དངོས་གྲུབ་དང་དངུལ་ཆུའི་ལས་ཀྱི་རྗེས་
འགྲོ་སྟེ་དངོས་གྲུབ་བརྒྱད་དུ་བཤད་ཅིང༌། དེ་དང་མཐུན་པར་རྐང་པ་གཉིས་པའི་ཐད་འདིར་
འབྲོག་འགྱུར་ལས། འཇིག་རྟེན་གསུམ་གྱི་ཁོངས་སུ་འཁོར་བ་དང༌། །དངུལ་ཆུར་གྱུར་པའི་
ལས་ཀྱི་རྗེས་སུ་འགྲོ་བ་དང་ཞེས་འབྱུང་ཞིང༌། མགོས་འགྱུར་ལས་ཀྱང༌། འཇིག་རྟེན་གསུམ་
གྱི་ཁོང་རྒྱུ་དང༌། །དངུལ་ཆུ་ལས་ཀྱི་རྗེས་འགྲོ་འགྲུབ། །ཅེས་འབྱུང་བ་ལྟར་ན། རོ་བཅུད་ཆེན་
པོ་དངུལ་ཆུའི་དངོས་གྲུབ་བགྲོང་བར་སྣང་ཞིང༌། འོན་ཀྱང་དཀྱུས་ཀྱི་འགྱུར་ལྟར་ན། འཇིག་
རྟེན་གསུམ་གྱི་ཁོང་ན་ཡོད་པའི་ལས་ཚོགས་དང༌། དངོས་གྲུབ་ཀྱི་རིགས་ཐམས་ཅད་དང༌། 

མདོ་ཡང་ཡིན་རྒྱུད་ཀྱང་ཡིན་པ་རྒྱུད་སྡེ་བཞི་ནི། མདོ་རྒྱུད་དེ་དེ་དག་དང་རྟོག་པ་རྣམས་ནས་
གསུངས་པའི་ལས་དང་དངོས་གྲུབ་ཐམས་ཅད་འགྲུབ་ཅེས་བཤད་དགོས་སོ། །གཞན་ཡང་
རིག་པ་འཛིན་པའི་ལུས་འགྲུབ་པར་འགྱུར་ཏེ། རང་གི་གནས་དམ་པ་གཞལ་མེད་ཁང་བཟང་
ན་འདོད་པའི་ཡོན་ཏན་ལྔ་མཆོག་ཏུ་གྱུར་པ་དང་ལྡན་ཞིང༌། ཐམས་ཅད་དུ་རྫུ་འཕྲུལ་ཆེ་བར་
གྲགས་པའི་ལུས་སུ་ཡང་འགྱུར་ཏེ། ཚངས་པ་དང༌། དྲག་པོ་དང༌། དབང་པོ་དང༌། རྟོགས་
འདོད་ལ་སོགས་པ་རྣམས་ཀྱང་ཟིལ་གྱིས་གནོན་པར་འགྱུར་རོ། །འཇིག་རྟེན་གསུམ་སོགས་
ལ། ཏྲཻ་ལོ་ཀྱ་དོ་ར་བརྟི་སུ་ཏ་ཀ་ག་ཏཱཿ ཀརྨ་ནུ་གཱཿ སིདྡྷི་ཡཿ ཞེས་རྒྱ་དཔེ་འགའ་ཞིག་ལས་
འབྱུང་སྟེ། སཱུ་ཏ་ཀ་དངུལ་ཆུ། ག་ཏཱཿ གྱུར་པའི་དོན་ཡིན་པས་འབྲོག་འགོས་ཀྱིས་དེ་ལྟར་
བསྒྱུར་ལ། དཔེ་གཞན་ལས། སཱུ་ཏྲ་ཀལྤ་སྠཿ ཞེས་འབྱུང་བས་མདོ་རྒྱུད་རྟོག་གནས་སུ་བསྒྱུར་
ཏེ། སཱུ་ཏྲ་མདོ་སྟེ་རིག་སྔགས་ཀྱི་ཆོ་ག་སྟོན་པས་མདོ་རྒྱུད་དུ་དོན་འགྱུར་བྱས། ཀལྤ་ནི་རྟོག་པ། 
སྠཱ་ནི་གནས་པའོ། །དངོས་གྲུབ་དེ་དག་ཐམས་ཅད་སྡེ་ཚན་བརྒྱད་ཀྱིས་དབུས་ན་ཡོད་པའི་
དབྱངས་ཀྱི་མཆོག་ཨ་ཡིག་ཡི་གེ་ཐམས་ཅད་ཀྱི་སྲོག་གི་བདག་ཉིད་འདི་སྒོམ་པ་ལས་འབྱུང་
ངོ༌། །གཞན་ཡང་སྐྱེ་བོ་རྣམས་ཕན་ཚུན་དུ་བརྗོད་པས་གོ་བར་འགྱུར་བའི་ངག་རབ་འབྱམས་
ཐམས་ཅད་སྔགས་ཡིན་ལ། སྔགས་ཐམས་ཅད་ཨ་ཡིག་ལས་སྐྱེའོ། །
ཡང་ན་ད་ནི་སྔགས་ཞེས་བརྗོད་དེ་ཨ་ཡིག་དེ་ཉིད་ཟླ་ཕྱེད་ཐིག་ལེ་ན་ད་དང་བཅས་པའི་
ངེས་དོན་ལེའུ་དང་པོར་བཤད་པ་དེ་ཀུན་རྫོབ་ཏུ་ལུས་ཅན་རྣམས་ཀྱི་ལྟེ་བར་གནས་ཏེ། དེའི་
སྒྲ་ལས་གཞི་དུས་སུ་འདོད་པའི་དགའ་བ་ལ་སོགས་པ་ཆོས་ཀྱི་ཨ་རལླྀ་དང༌། ལམ་དུས་སུ་
བརྟན་གཡོ་ཐམས་ཅད་ཀྱི་སྒྲ་སྐད་དང་རྒྱུ་རྐྱེན་ཤེས་པ་སོགས་དང༌། འབྲས་དུས་སུ་ཆོས་
འཁོར་བསྐོར་བའི་ཆོས་ཀྱི་རལླྀ་རྣམས་འབྱུང་ངོ༌། །དེ་ལྟར་ཡང༌། དགའ་བ་སྐྱེས་པའི་དུས་
སུ་ནི། །སྔོན་དུ་བཟུང་བ་གང་ཞིག་སྨྲ། །གསལ་དང་མི་གསལ་རང་བཞིན་ཏེ། །ན་ད་འདི་ནི་

སྔགས་སུ་བཤད། །དགའ་དང་གྲོ་དང་རྨི་ལམ་དང༌། །བརྒྱལ་དང་འཆི་དང་སྐད་ཅིག་དང༌། །
སད་དང་དགའ་བའི་དུས་སུ་ནི། །སྒྲ་འདི་ཉིད་ནི་ཐོས་པར་འགྱུར། །ཞེས་གསུངས་སོ། །སྣ་
ཚོགས་མདུད་པ་ཞེས་བྱ་བ་ནི་ལྟེ་བ་སྤྲུལ་འཁོར་གྱི་མས་སྣ་སྟེ། རོ་རྐྱང་སོགས་རྩ་སྣ་ཚོགས་
འདུས་པའི་མདུད་པ་ཡིན་པའི་ཕྱིར་རོ་ཞེས་གསུངས་ལ། དོན་གྱི་འཁོར་ལོའི་ལྟེ་བ་མཐའ་
དག་ལ་གོ་བར་ནུས་སོ། །ཡང་དག་པ་མཆོག་གི་དངོས་གྲུབ་ཀྱི་དོན་དུ། རྣམ་པར་གནས་
པ་སྟེ་ངེས་པར་དགོས་པ་ལ། སྤྲོས་པའི་སྔགས་ཀྱི་ནི་བསྙེན་པ་དང་བགྲང་འཕྲེང་ལ་སོགས་
པའི་ངེས་པ་འགའ་ཡང་མེད་དོ། །མ་སྐྱེས་པའི་རང་བཞིན་དོན་དམ་པའི་ཨ་ཡིག་འདི་ཁོ་ན་
སྔགས་ཏེ། སྡེ་ཚན་བརྒྱད་ཀྱིས་མཚོན་པའི་རྩ་རླུང་ཐིག་ལེའི་ཡེ་ཤེས་ཐམས་ཅད་འདི་ལས་
འབྱུང་བའི་ཕྱིར། འདི་ཉིད་དབང་ཕྱུག་དང་མཆོག་གོ །དགོངས་པ་ལུང་སྟོན་ལས་ཀྱང༌། དང་
པོ་གཅིག་བུ་དགུ་དབུས་ན། །གང་ཞིག་བཅུ་ཡི་མ་བཅིངས་པ། །དེ་ནི་བཅིངས་མེད་ཞེས་བྱ་
སྟེ། །དེ་ཤེས་པ་ནི་མཆོག་གི་གནས། །ཞེས་གསུངས་སོ། །ལེའུའི་མཚན་བསྟན་པ་ནི། དཔྱིད་
ཀྱི་ཐིག་ལེ་ལས། སྔགས་བཏུ་བ་བཤད་པ་རྒྱས་པར་བསྟན་པ་སྟེ་དགུ་པའོ། །ཞེས་ཏེ་གོ་བར་
ཟད་དོ།། །། 
དེ་ལྟར་བར་གྱི་ལེའུ་བརྒྱད་ཀྱི་གཞི་ལམ་འབྲས་བུའི་སྒོ་ནས་རྒྱས་པར་བཤད་ཟིན་ཏེ། ད་
ནི་རྩ་བའི་ས་བཅད་གསུམ་པ་མ་ཚང་ཁ་སྐོང་གི་སྒོ་ནས་དོན་བསྡུ་བ་ལ། དང་པོར་ལེའུ་བཤད་
པར་དམ་བཅའ་བ་ནི། དེ་ནས་དེ་བཞིན་གཤེགས་པ་གང་ཡང་རུང་བའི་སྐུའི་ཆོས་དང༌། 
ལོངས་སྤྱོད་རྫོགས་པ་དང༌། སྤྲུལ་པའི་སྐུ་གསུམ་གྱི་ངོ་བོ་བདེ་བ་ཆེན་པོའི་ཡེ་ཤེས་རབ་ཏུ་
བཤད་པར་བྱའོ། །ཞེས་པ་སྟེ། གང་ཡང་རུང་བའི་སྐུའི་ཞེས་པ་ནི། རྩ་འཁོར་བཞི་སོགས་
ལུས་ལ་གནས་པའི་སྐུ་གསུམ་ཞེས་པའོ། །སྐུ་གསུམ་གྱི་ངོ་བོ་བདེ་བ་ཆེན་པོའི་ཡེ་ཤེས་ཞེས་
བྱ་བ་ནི། སྐུ་བཞི་པ་བདེ་བ་ཆེན་པོའི་སྐུ་དེ་ཉིད་སྐུ་གསུམ་ཆར་ལ་ཁྱབ་ཅིང་གསུམ་ཡང་དེར་

འདུས་ཞེས་པའི་དོན་ནོ། །དེ་ཡང་གོང་དུ་དཀྱིལ་འཁོར་ནས་སྔགས་ཀྱི་བར་ལུས་ལ་ཚང་བར་
བཤད་ན། འབྲས་བུ་སྐུ་གསུམ་ཇི་ལྟ་བུ་ཞེ་ན། དེ་ཡང་ཚང་ངོ་ཞེས་ལེའུའི་འགྲེལ་དང༌། དོན་
གྱི་སྤྱི་ཁོག་ནས་འབྲས་དུས་ཀྱི་སངས་རྒྱས་ལུས་ལ་གནས་པར་སྟོན་ཚུལ་ཡིན་ཡང༌། གཞུང་
གི་ཚིག་དོན་གྱིས་ནི་གཞི་དང་ལམ་གྱི་གསང་བའི་སྐུ་གསུམ་མམ་སྐུ་བཞི་གཙོ་བོར་འཆད་
ཅིང་དེས་ན་སྐུ་གསུམ་གྱི་ངོ་བོ་བདེ་བ་ཆེན་པོ་ཞེས་པ། ལམ་གྱི་ཡེ་ཤེས་ལ་སྐུ་གསུམ་སོགས་
ཀྱི་རྣམ་གཞག་སོ་སོར་བྱས་ཀྱང་བདེ་བའི་ཡེ་ཤེས་སུ་ངོ་བོ་རིགས་གཅིག་ཞེས་པའི་དོན་ནོ། །
གཞི་དང་ལམ་གྱི་སྐུ་བཞི་ཇི་ལྟར་སྟོན་སྙམ་ན། སྤྱི་བོ་ལྟེ་བ་སོགས་ཀྱིས་འཁོར་ལོ་བཞིའི་
སྐུ་བཞི་དང༌། རྩ་གསུམ་གྱིས་སྐུ་གསུམ་སྟོན་པས་གཞི་དུས་གཙོ་ཆེ་ལ། གང་ཚེ་མགྲིན་པར་
སོགས་ཀྱིས་ཡེ་ཤེས་ཀྱི་རིམ་པ་དང་གསང་བའི་རིམ་པའི་སྐུ་གསུམ་བསྟན་ཞིང༌། འདིའི་ཤེས་
རབ་ལྷན་ཅིག་སྐྱེས་སོགས་ཀྱིས་ལམ་དུས་ཀྱི་ཆོས་སྐུ་སྔགས་ཀྱི་རིམ་པ་རྒྱས་པར་བཤད་དོ། །
གསང་བ་ཞེས་བྱ་ས་ཡི་ཁམས། །ཞེས་པ་ནས་ཆོས་ཀྱི་སྐུར་ནི་རབ་ཏུ་གྲགས་ཞེས་པའི་བར་
གྱིས་འབྲས་བུའི་གསང་བ་དང་ལམ་གྱི་གསང་བ་ལྷན་ཅིག་ཏུ་བསྟན་ནོ། །
གཞུང་དངོས་ལ། རྩ་གསུམ་འཁོར་ལོའི་བཞིའི་གནས་ཚུལ་རྒྱས་པར་བཤད་པ། སྐུ་བཞི་
ཡེ་ཤེས་ལྔའི་ལམ་འབྲས་རྒྱས་པར་བཤད་པའོ། །དང་པོ་ནི། སྔར་རྩ་རྣམས་ཀྱི་རང་བཞིན་
དང་བྱེད་ལས་ཀྱི་གནས་ཚུལ་རྒྱས་པར་བཤད་ཀྱང༌། ཡི་གེ་འགོད་ཚུལ་དང་འཁོར་ལོའི་རྩ་
འདབ་ཀྱི་གྲངས་རྣམས་མ་བཤད་པ་འདིར་ཁ་སྐོང་བ་སྟེ། སྤྱི་བོ་ལྟེ་བར་གནས་འཁོར་ལོ། །
ཨེ་ཡི་རྣམ་པར་ཡང་དག་གནས། །སྙིང་དང་མགྲིན་པར་ལེགས་གནས་པ། །བཾ་ཡིག་འདྲ་
བར་འདོད་པའོ། །དེ་ཡང་ཨེའི་རྣམ་པ་ནི་ཁོང་སྟོང་དང་གྲུ་གསུམ་ཡིན་ལ། བཾ་ཡིག་འདྲ་བ་
ནི་ཟླུམ་པོ་འབུར་པོར་འདོད་པ་སྟེ། རྒྱ་གར་གྱི་ཡི་གེ་ལ་ཨེ་གྲུ་གསུམ་དང༌། བཾ་གྱི་ལྟེ་བ་ཟླུམ་
པོར་ཡོད་པའི་བརྡས་བསྟན་ནོ། །དེ་ཡང་འཁོར་ལོ་དེ་རྣམས་ཀྱི་ལྟེ་བའི་དབུས་ན་གནས་པའི་

རྩ་མདུད་ཀྱི་རྣམ་པར་གཙོ་བོར་བསྟན་པར་ཡིན་ལ། སྔགས་བཏུའི་དཀྱིལ་འཁོར་གྱི་སྐབས་
ལྟར་འཁོར་ལོའི་ཕྱི་དབྱིབས་ལ་ཡང་ཅུང་ཟད་སྦྱར་རོ། །ཡང་ལྟེ་བའི་བརྡས་ཤེས་རབ་ཀྱི་
པདྨ་དང༌། སྙིང་གའི་བརྡས་ཐབས་ཀྱི་རྡོ་རྗེ་ཨེ་བཾ་དུ་བསྟན་པ་དང༌། སྤྱི་བོའི་བརྡས་རྡོ་རྗེ་ནོར་
བུའི་འཁོར་ལོ་ཨེ་དང༌། མགྲིན་པའི་བརྡས་པདྨའི་སྣ་རྩེ་བཾ་ཡིག་ཏུ་བསྟན་ཏེ། གང་འདི་དག་
ཐམས་ཅད་ལ་བཾ་ཡིག་ཨེ་ལ་མཉམ་པར་སྦྱོར་བ་དང༌། ཨེ་ལས་འབར་ཞིང་བཾ་ཡིག་ཞུ་བའི་
འབར་འཛག་གི་རྣམ་གཞག་རེ་ཡང་ཀུན་ལ་གོ་བར་བྱའོ། །དེས་འཁོར་ལོའི་དབྱིབས་བསྟན་
ནས། འདབ་མའི་གྲངས་སྟོན་པ་ནི། ལྟེ་བའི་ནང་གནས་པདྨ་ནི། །འདབ་མ་དྲུག་ཅུ་རྩ་བཞིར་
ལྡན། །པདྨ་འདབ་མ་སུམ་ཅུ་གཉིས། །སྤྱི་བོའི་ནང་དུ་རྣམ་པར་གནས། །མགྲིན་པའི་ནང་དུ་
གནས་པ་ཡང༌། །པདྨ་འདབ་མ་བཅུ་དྲུག་གོ །དེ་བཞིན་དུ་ནི་སྙིང་ཉིད་དུ། །པདྨ་འདབ་མ་
བརྒྱད་དུ་བརྗོད། ཅེས་པ་སྟེ་གོ་སླའོ། །འཁོར་ལོ་བཞི་པོ་དེ་སྐུ་བཞིའི་དག་པ་ཅན་དུ་བསྟན་
པ་ནི། འདབ་མ་དྲུག་ཅུ་རྩ་བཞི་ཉིད། །སྤྲུལ་པ་རུ་ནི་ཡོངས་སུ་གྲགས། །པདྨ་ཆེན་པོ་འདབ་
བརྒྱད་པར། །ཆོས་ཀྱི་སྐུ་ནི་རབ་ཏུ་གནས། །བཅུ་དྲུག་འདབ་མ་ལོངས་སྤྱོད་དེ། །དེ་བཞིན་
འདབ་མ་སུམ་ཅུ་གཉིས། །བདེ་ཆེན་ཡེ་ཤེས་ཆེན་པོ་རུ། །ཀུན་ནས་རྣམ་པར་གནས་པའོ། །དེ་
ཡང་ལྟེ་བའི་སྤྲུལ་པའི་འཁོར་ལོ་དང༌། སྙིང་ག་ཆོས་ཀྱི་འཁོར་ལོ་དང༌། མགྲིན་པ་ལོངས་སྤྱོད་
ཀྱི་འཁོར་ལོ་དང༌། སྤྱི་བོ་བདེ་བ་ཆེན་པོའི་འཁོར་ལོ་ཞེས། རང་རང་གི་མིང་གི་དག་པ་བསྟན་
པར་འགྱུར་ཏེ། དེ་ལྟར་ཡང༌། སྐུ་གསུམ་ལུས་ཀྱི་ནང་དུ་ནི། །འཁོར་ལོའི་དབུས་སུ་བརྗོད་པར་
བྱ། །སྐུ་གསུམ་ཡོངས་སུ་ཤེས་པ་ནི། །བདེ་བ་ཆེན་པོའི་འཁོར་ལོར་བརྗོད། །ཅེས་གསུངས་
པ་ལྟར། ལྟེ་བའི་རྩ་ཐིག་རླུང་གསུམ་ལམ་དུ་མ་བྱས་པའི་གནས་སྐབས་ན། སད་དུས་ཀྱི་སྣང་
བ་རགས་པ་བསྐྱེད་ཅིང་ལམ་དུ་བྱས་པའི་ཚེ། བྱ་བྱེད་ལས་གསུམ་གྱི་སྣང་བ་སྒྱུ་མ་ལྟ་བུར་
རྟོགས་པ་ལམ་དུས་ཀྱི་སྤྲུལ་སྐུ་དང༌། རྩ་ཁམས་དེ་རྣམས་རྣམ་པར་དག་པའི་མཐར་ཐུག་པ་

ན། སངས་རྒྱས་རྣམས་ཀྱི་སྤྲུལ་པའི་སྐུ་མངོན་དུ་འགྱུར་བ་ཡིན་པས། སྤྲུལ་འཁོར་གྱི་རང་
བཞིན་སྤྲུལ་སྐུ་གནས་ཞེས་བཞག་གོ །དེ་བཞིན་དུ་གཞན་གསུམ་ལའང་སྦྱར་ནས། སྙིང་གས་
གཞི་དུས་ན་གཉིད་མཐུག་པོ་སོགས་ཤིན་ཏུ་རྨོངས་པ་དང༌། ལམ་དུས་ན་སྟོང་ཉིད་མི་རྟོག་པ་
དང༌། འབྲས་དུས་ཆོས་སྐུ་དང་སྦྱོར་བས་ཆོས་སྐུར་གནས་པ་དང༌། མགྲིན་པས་གཞི་དུས་ན་
གཉིད་དང་བར་དོ་སོགས་རླུང་སེམས་ཕྲ་མོའི་འཁྲུལ་སྣང་དང་ལམ་དུས་སུ་ལྷ་སྐུ་སོགས་ཀྱི་
གསལ་སྣང་དང༌། འབྲས་དུས་ལོངས་སྐུ་དང་སྦྱོར་བའི་ཕྱིར། མགྲིན་པ་ལོངས་སྐུར་གནས་པ་
དང༌། སྤྱི་བོར་གཞི་དུས་གཉིས་སྦྱོར་གྱི་ཆགས་རྟོག་དང༌། ལམ་དུས་སུ་ཞུ་བདེ་དང༌། འབྲས་
དུས་བདེ་བ་ཆེན་པོའི་སྐུ་དང་སྦྱོར་བས་སྤྱི་བོ་ན་བདེ་ཆེན་གྱི་སྐུ་གནས་པའོ། །དེ་ནས་འཁོར་
ལོ་བཞི་ལ་ཡིག་འབྲུ་འགོད་ཚུལ་བསྟན་པ་ནི། སྤྲུལ་པ་དེ་ལ་དབུས་སུ་ནི། །སྡེ་ཚན་བརྒྱད་
པོས་བསྐོར་བ་ཡི། །ཡིག་འབྲུ་རྣམས་ཀྱི་ངོ་བོ་མཆོག །ཨ་ཞེས་ཡི་གེ་དམ་པ་ཡིན། །ཆོས་ཀྱི་
འཁོར་ལོར་རྣམ་གྲགས་པ། །ཧཱུཾ་ཞེས་གཞོམ་དུ་མེད་པར་འདོད། །དབྱངས་ཡིག་ལྔ་དང་ཡང་
དག་ལྡན། །ཡ་ར་ལ་ཝས་རྣམ་པར་བརྒྱན། །ལོངས་སྤྱོད་འཁོར་ལོའི་དབུས་གནས་པ། །ཨོཾ་
ནི་ཡིག་འབྲུ་གསལ་བྱེད་པ། །ཆ་ནི་བཞི་པོ་རྣམས་ཀྱིས་ཀྱང༌། །ཀུན་ནས་ཡོངས་སུ་བསྐོར་བ་
ཡིན། །བདེ་ཆེན་འཁོར་ལོ་ཆེན་པོ་ལ། །ཧཾ་ཡིག་ཐིག་ལེའི་གཟུགས་ཅན་ནོ། །སྡེ་ཚན་བརྒྱད་
པོས་བསྐོར་བ་ནི། དབྱངས་གསལ་གྱི་ཡི་གེ་ཐམས་ཅད་ཡོད་པའི་དོན་ནོ། །ཡིག་འབྲུ་རྣམས་
ཀྱི་ངོ་བོ་ཞེས་པ་ནི་རྩ་བ་ཡིན་པའི་དོན་ཏེ་འཁོར་ལོའི་ལྟེ་བ་ན་གནས་པའི་ཨ་ཡིག་གོ །གཞོམ་
དུ་མེད་པ་ནི་ཐུགས་རྡོ་རྗེ་རྣམ་པར་རྟོག་པས་མི་ཕྱེད་པ་སྟེ་མི་ཤིགས་པའི་གཞོམ་དུ་མེད་པའི་
ཐིག་ལེའོ། །
དབྱངས་ཡིག་ལྔ་ནི་ན་ད་དང་ཨ་ཨི་ཨུ་ཨེ་ཐུང་ངུ་བཞིའོ། །ཡ་ར་ལ་ཝ་ནི་མཚམས་
བཞིའོ། །གསལ་བར་བྱེད་པ་ནི་ཡེ་ཤེས་ལྔ་དང་ལྡན་པ་ཞེས་འཆད་ཀྱང༌། དམར་པོ་མེའི་

རང་བཞིན་ནི་གསལ་བའོ། །ཆ་བཞི་ནི་ཨཱ་ཨི་ཨཱུ་ཨཻ་སྟེ་རིང་པོ་བཞིའོ། །འདིའི་ཕྱི་སྐོར་ལ་ནི་
དབྱངས་བཅུ་གཉིས་སོ། །ཐིག་ལེའི་གཟུགས་ཅན་ནི་ཐིག་ལེའི་རང་བཞིན་ནོ། །དེ་ཡང་རྡོ་རྗེ་
མཁའ་འགྲོ་ལས། བདེ་བ་ཆེན་པོའི་འཁོར་ལོ་ཆེ། །བྱང་ཆུབ་སུམ་ཅུ་གཉིས་དང་ལྡན། །ཞེས་
རྩ་འདབ་སོ་གཉིས་ལ་བྱང་ཆུབ་སེམས་ཀྱི་ཡི་གེ་སོ་གཉིས་འགོད་པ་བསྟན་ལ། བྱང་སེམས་
ཀྱི་སྒྲ་ནི་གཙོ་བོར་ཁམས་དཀར་པོ་ལ་འཇུག་པས་དཀར་པོའི་རང་བཞིན་དབྱངས་བཅུ་དྲུག་
གཉིས་འགྱུར་རོ། །དེ་ལྟར་ན་ཐིག་ལེའི་རང་བཞིན་ནི་བྱང་སེམས་སོ་གཉིས་ཀྱི་རང་བཞིན་
ཡིན་པ་སྟེ། ཐིག་ལེའི་གཟུགས་ཅན་ཞེས་པས། འདབ་མའི་ཡིག་འབྲུ་ཡང་ཟུར་གྱིས་བསྟན་
ནོ། །དེའི་འོག་ཏུ་རྩ་གསུམ་གྱི་རྣམ་པར་བཞག་པ་འཆད་པ་ལས། རོ་རྐྱང་གཉིས་རྒྱས་པར་
བསྟན་པར་བཞེད་ནས། དང་པོར་རྩ་དེ་གཉིས་ལས་ཁམས་འབབ་ཚུལ་བསྟན་པ་ནི། གཡོན་
དང་གཡས་པའི་ངོས་སུ་ནི། །ཟླ་བ་ཉི་མ་རྣམ་གྲགས་པ། །མགྲིན་པ་ནས་བརྩམས་གཡོན་
པའི་རྩ། །ལོངས་སྤྱོད་རྫོགས་པའི་སྐུ་ཅན་མ། །ལྟེ་བའི་དབུས་སུ་ངལ་གསོ་ཞིང༌། །འོག་ཏུ་
ཁ་ལྟས་མྱོས་བྱེད་འབབ། །ལྟེ་བ་ལས་ཏེ་རྩ་གང་ཞིག །དེ་བཞིན་སྟེང་དུ་ཁ་བལྟས་འབབ། །
མགྲིན་པའི་ནང་དུ་ངལ་གསོ་ཞིང༌། །ཁྲག་འབབ་པར་ནི་རབ་ཏུ་གྲགས། །ཆང་ནི་ཟླ་བ་ཞེས་
བཤད་དེ། །ཁྲག་ནི་ཉི་མ་ཞེས་སུ་བརྗོད། །གཡོན་དང་གཡས་ནི་དབུ་མའིའོ། །ཟླ་བ་ཉི་མ་
ཞེས་པ་ཟླ་བའི་རྩ་རྐྱང་མ་དང་ཉི་མའི་རྩ་རོ་མའོ། །དེ་ལས་ཟླ་བའི་རྩ་འཆད་པ་ནི་མགྲིན་པ་
སོགས་སོ། །ཉི་མའི་རྩ་འཆད་པ་ནི་ལྟེ་བ་ལས་ཏེ་སོགས། རྩ་འདི་གཉིས་ལ་མགྲིན་པ་ནས་
བརྩམས་ཏེ་ལྟེ་བར་ངལ་གསོ་བ་དང༌། ལྟེ་བ་ནས་བརྩམས་ཏེ་མགྲིན་པར་ངལ་གསོ་ཞེས་
གསུངས་པ་ལ། སྔོན་གྱི་མཁས་པ་འགའ་ཞིག་མགྲིན་པ་ཡན་དང་ལྟེ་བ་མན་ལ་རྩ་གསུམ་
འབྱར་བའི་ཚུལ་གྱིས་གནས་ཤིང༌། མགྲིན་པ་ནས་ལྟེ་བའི་བར་ལ་རོ་རྐྱང་གཉིས་དབུ་མ་
ལ་མ་རེག་པར་རང་རྐང་དུ་བྱ་བ་བྱེད་པའི་ཕྱིར་དེ་ལྟར་སྨོས་ཞེས་གསུང་ཡང་མི་ལེགས་ལ། 

མགྲིན་པ་ནས་ལྟེ་བའི་བར་དུ་རྐྱང་མས་ཁམས་དཀར་པོ་གཙོ་བོར་སྤྲོ་བར་བྱེད་ཅིང༌། གཙོ་
བོར་ཐུར་དུ་འབབ་པ་དང༌། ལྟེ་བ་ནས་མགྲིན་པའི་བར་དུ་རོ་མས་དམར་པོ་སྤྲོ་བར་བྱེད་ཅིང་
གྱེན་དུ་འབབ་པ་ཡིན་ལ། མགྲིན་པ་ཡན་ཆད་དུ་སྤྲོ་བའི་བྱ་བ་བྱེད་པ་ཉུང་བ་དང༌། ལྟེ་བ་མན་
ཆད་དུ་ཆ་ཤས་མང་པོར་གྱེས་ཤིང༌། ཁམས་འབབ་ཚུལ་ཡང་མི་གཅིག་དུ་མར་གྱུར་པས་ཚུལ་
འདི་ལྟ་བུ་ལ་དགོངས་པའོ། །
ངལ་གསོ་བའི་དོན་ནི་གནས་དེར་ཁམས་དཀར་དམར་བབས་པས། ལུས་ཀྱི་མདངས་
དང་བཅུད་དུ་གྱུར་པས་ཚིམ་པ་བསྐྱེད་པའི་དོན་ནོ། །ལོངས་སྤྱོད་རྫོགས་པའི་སྐུ་ཅན་མ་ཞེས་
པས། གཞན་གཉིས་ཀྱང་མཚོན་ཏེ་རྐྱང་མ་བདེ་བའི་རང་བཞིན་ཡིན་པས་ན་ལོངས་སྐུ་དང༌། 
རོ་མས་སྣ་ཚོགས་པའི་སྣང་བ་བསྐྱེད་པའི་ཕྱིར་སྤྲུལ་སྐུ་དང༌། དབུ་མ་གཟུང་འཛིན་སྤངས་
པའི་སྟོང་ཉིད་ཀྱི་ཡེ་ཤེས་སྐྱེད་པའི་ཕྱིར་ཆོས་སྐུའོ། །དེ་ལྟར་ཡང༌། རྐྱང་མ་ཤེས་རབ་རང་
བཞིན་ཏེ། ། ཐབས་ཀྱི་རོ་མ་ཡང་དག་གནས། །ཀུན་དར་མ་ནི་དབུས་གནས་སུ། །གཟུང་དང་
འཛིན་པ་རྣམ་པར་སྤངས། །ཞེས་གསུངས་པ་ལྟར་རོ། །ཚིག་དོན་གཞན་ནི་གོ་བར་ཟད་དོ། །
རྩ་གཉིས་ཀྱི་ཕྱེད་པ་རྒྱས་པར་བཤད་པ་ནི། སྒོ་གཉིས་ཡང་དག་གནས་པ་སྟེ། །འོག་དང་
སྟེང་དུ་ཡང་དག་སྟེན། །འདི་དག་ཟླ་བ་ཉི་མ་སྟེ། །རྩ་གཉིས་སུ་ནི་གཉིས་རབ་འཇུག །དཔའ་
བོ་མཁའ་འགྲོ་མ་རྣམས་ཀྱི། འགྲོ་དང་འོང་བ་རྣམས་ཀྱི་རྒྱུན། ནུབ་པ་དང་ནི་འཆར་བའི་
དོན། གཉིད་ལོག་སད་པ་དག་ཏུ་གནས། ཞེས་པ་སྟེ་སྒོ་གཉིས་ནི། གོང་དུ་བསྟན་པ་ལྟར། 
ལ་ལ་ན་ནི་ལྟེ་བ་ནས་ཁུ་བ་འཕེན་པའི་སྒོ་དང༌། རཱ་ས་ན་ནི་མགྲིན་པ་ནས་ཁྲག་འཕེན་པའི་
སྒོའོ། །ཡང་ལ་ལ་ན་ནི་འོག་ཏུ་ཐུར་སེལ་དང༌། རཱ་ས་ན་ནི་སྲོག་གི་རླུང་ཡང་དག་པར་བསྟེན་
པ་སྟེ་རྩ་དང་རླུང་འདི་དག་ལ་ཡང་ཟླ་བ་དང་ཉི་མ་ཞེས་བྱ་བས། ཁམས་དཀར་དམར་དུ་མ་
ཟད་ཅེས་པའོ། །དེ་ལྟར་ན་རྩ་གཉིས་སུ་རླུང་གཉིས་དང་ཁམས་གཉིས་རབ་ཏུ་འཇུག་ཅིང༌། 

དཔའ་བོ་ཁམས་དང་རྩ་མཁའ་འགྲོ་མ་རྣམས་ཀྱི་མདངས་དང་བཅུད་རྣམས། རཱ་ས་ནས་ཕྱིར་
འགྲོ་ཞིང་ཡལ་བར་བྱེད་ལ། ལ་ལ་ནས་ནང་དུ་འོང་ཞིང་འཕེལ་བར་བྱེད་དེ། འགྲོ་འོང་སྤེལ་
བ་རྒྱུན་མི་འཆད་པའོ། །ཡང་གཡས་ནས་སྲོག་འབབ་པའི་དུས། ཉི་མ་ཤར་ཞིང་ཟླ་བ་ནུབ་པ་
ནི་རོ་མའི་བྱེད་པ་དང༌། དེ་ཉིད་གཡོན་དུ་འཕོས་པ་ན་ཟླ་བ་འཆར་ཞིང་ཉི་མ་ནུབ་པ་ནི་རྐྱང་
མས་སོ། །དེ་བཞིན་དུ་གཉིད་ལོག་པ་ནི་རྐྱང་མ་དང༌། སད་པ་ཡང་རོ་མའི་བྱེད་པའོ། །དེ་ནས་
རྩ་དེ་གཉིས་ལ་ཡི་གེ་དགོད་པའི་ཚུལ་ནི། གཡོན་དང་གཡས་པའི་ངོས་སུ་ནི། །དབྱངས་ཡིག་
བཅུ་གཉིས་ཡང་དག་གནས། །སྟེང་དུ་ཁ་བལྟ་བཤད་པ་ཡི། །ཡི་གེ་ཀ་ལ་སོགས་པས་བསྐོར། །
འོག་ཏུ་ཁ་ལྟ་ངོས་གནས་པའི། །ཀ་ལ་སོགས་པས་ངེས་པར་སྦྱར། །དབུ་མའི་གཡོན་ངོས་ཀྱི་
རྐྱང་མ་དང༌། གཡས་ངོས་ཀྱི་རོ་མའི་ནང་དུ་ནི་ཡི་གེ་འགོད་ཚུལ་འདི་ལྟར་ཡིན་ཏེ། དབྱངས་
ཡིག་བཅུ་གཉིས་ཁ་ཐུར་བསྟན་དང༌། ཀ་སོགས་གསལ་བྱེད་ཁ་གྱེན་བསྟན་གཡོན་གྱི་རྩ་
དང༌། དབྱངས་གྱེན་བསྟན་དང༌། ཀ་སོགས་ཁ་ཐུར་བསྟན་གཡས་ཀྱི་ངོས་ལ་གནས་པའོ། །
དེ་ཡང་གཞུང་དངོས་བསྟན་དང་འགྲེལ་ཆེན་ལྟར་ན། དབྱངས་བཅུ་གཉིས་ཉིས་འགྱུར་དང་
གསལ་བྱེད་ཉེར་བཞི་སྤེལ་བ་ཡིན་ལ། བླ་མ་གོང་མ་རྣམས་ནི་དབྱངས་བཅུ་དྲུག་དང་གསལ་
བྱེད་སོ་གཉིས་སྤེལ་བའོ་གསུངས་ཏེ། གཉིས་ཀ་ལྟར་ཡང༌། ཨ་ཨ་ཀ་ཁ་ཨཱ་ཨཱ་ག་གྷ་སོགས་
སྤེལ་བར་མཐུན་ནོ། །དེའི་རྗེས་སུ་དབུ་མའི་ཡི་གེ་ཅུང་ཟད་བསྟན་པ་ནི། ཡི་གེ་ཀྵ་དང་ཡང་
དག་ལྡན། །འོག་གི་ཆར་ཡང་དཀྲིས་པའོ། །སྤྱིར་ཨ་ཝ་དྷཱུ་ཏི་ལ་བཀོད་པའི་ཡི་གེ་ནི། ཨཾ་ཧཱུཾ་
ཨོཾ་ཧཾ་རྣམས་གཙོ་བོ་ཡིན་ཀྱང༌། འཁོར་ལོ་བཞིའི་ཞོར་ལ་བསྟན་ཟིན་པས། འདིར་ནི་མས་
སྣ་ལྟེ་འོག་སོར་བཞི་ན་གནས་པའི་ཀྵ་ཡིག་མགོ་བོར་ཐུར་བསྟན་ཏེ། ཀྵ་ནི་རཀྵ་ཞེས་པ་ཐུར་
སེལ་སྲུང་ཞིང་སྐྱོང་བའི་དོན་ཏེ། ཚངས་པའི་མེ་ཞེས་བྱ་སྟེ། དུང་གི་ཕྱག་རྒྱ་ཞེས་བྱ་བའི་རྩ་
ལ་གནས་པའི་རེ་ཕ་སྟེ་ཁྲག་གི་ཁམས་སོ། །མི་ཤིགས་པའི་འོད་ཀྱིས་རོ་རྐྱང་གི་རྒྱུ་བ་དབུ་

མར་བཅུག་ནས། ལྟེ་བའི་ཕག་མོ་ལ་ཁྲུས་གསོལ་བ་ནི། རིགས་ལྡན་མ་མཆོད་པའོ། །རྩ་
འདི་རྣམས་སུ་ཡི་གེ་དགོད་པ་གང་ཡིན་པ་དེ་ཡང༌། བསྐྱེད་པའི་རིམ་པའི་ཕྱོགས་ལ་བསྟེན་
ནས་བརྡའི་ཚུལ་ཙམ་སྟེ། དེ་ཡང་འདི་ལྟར་ཧཱུཾ་ཡིག་ནི་ཐུགས་རྡོ་རྗེ་མཚོན་པ་དང༌། ཧ་དང་ཨུཾ་
གཉིས་རླུང་དང་ཐིག་ལེ་གཉིས་སུ་མེད་པའི་ཚུལ་ལོ། །ཨོཾ་ནི་ཨ་ཨུ་མ་ཡོན་ཏན་གསུམ་གྱི་
རང་བཞིན་ཡིན་ལ། དེའི་ལུས་ནི་མགྲིན་པའི་ཁྲག་གི་རང་བཞིན་ཏེ་དམར་པོར་གཡོགས་ལ། 
སྲོག་ནི་སྐུའི་ས་བོན་ཡིན་པའི་ཕྱི་དཀར་ཆའོ། །ཧཾ་ཡིག་ལ་ཧ་ནི་ཁམས་དཀར་པོ་མཐའ་དག་
དང༌། སྲོག་གི་ཨཾ་ནི་དམར་པོའི་རང་བཞིན་ནམ། ཡང་ན་ཧ་ཉིད་དཀར་པོ། ཟླ་ཚེས་དམར་
པོ། ཐིག་ལེ་མུན་པ་སྟེ་ཁམས་གསུམ་དང༌། ན་ད་རླུང་སྟེ་བཞི་པོ་གཅིག་ཏུ་འཚོགས་པ་མཚོན་
ནོ། །ཨཾ་གི་དོན་ནི་རྒྱས་པར་བཤད་ཟིན་ལ། འོན་ཀྱང༌། ཨ་ཐུང་ནི་ཁམས་དམར་པོ་མཐའ་
དག་སྤྲོ་བའི་གཞི་ཤིན་ཏུ་རྣོ་བ་ཆ་ཕྲ་མོར་གནས་པ་མཚོན། ཡང་ན་ཨ་ནི་ཁམས་དམར་ཆ། ཟླ་
ཕྱེད་རླུང་དྲོད་ཀྱི་རང་བཞིན། ཐིག་ལེ་སྲོག་གི་ཚུལ་དུ་གནས་པའི་དཀར་ཆ་ཕྲ་མོ། ན་ད་ནི་
བདེ་བ་སྟེ་མཚན་ཉིད་བཞི་ལྡན་གྱི་ཐིག་ལེའོ། །ཀྵ་ཡིག་ནི་ཀ་ནས་སའམ་ཥའི་བར་གྱི་གསལ་
བྱེད་མཐའ་དག་བསྡུས་པ་སྟེ། ཁམས་ལྔ་ཆར་གྱི་མེ་ཁམས་གཅིག་ཏུ་བསྡུས་པ། གསང་བའི་
འཁོར་ལོའི་སྟེང་ལྟེ་བའི་འཁོར་ལོའི་འོག ཀླུ་དབང་འཁྱིལ་བ་ལྟ་བུའི་རྩ་ལ་གནས་པ། སྲིད་པ་
གསུམ་གྱི་འགྲོ་བ་རྣམས་གང་ལས་འཁྲིག་པའི་འདོད་ཆགས་བསྐྱེད་པར་བྱེད་པའོ། །ལྟེ་བའི་
རྩ་འདབ་དབྱངས་གསལ་མཐའ་དག་འགོད་པ་ནི། དེ་ལས་ངག་གི་བརྗོད་པ་དང་རླུང་ཐམས་
ཅད་འབྱུང་བའི་དོན་དང༌། སྙིང་གའི་ཡི་གེ་རྣམས་ནི། ཕུང་པོ་ལྔ་དང་འབྱུང་བ་བཞི། མགྲིན་
པའི་དབྱངས་བཞི་ཀྱང་འབྱུང་བ་བཞི་ཕལ་བ་རྣམས་མཚོན་ཞིང༌། ཕྱི་སྐོར་ལ་དབྱངས་བཅུ་
གཉིས་ནི་དབང་པོ་དྲུག་དང་ཡུལ་དྲུག་སྟེ། གཟུང་འཛིན་གྱི་རླུང་བཅུ་གཉིས་དང༌། སྤྱི་བོའི་
དབྱངས་སོ་གཉིས་ནི་ཁམས་སོ་གཉིས་ལ་དཀར་པོས་དབང་བྱས་པ་མཚོན་ཏེ། སོ་གཉིས་

གང་ཞེ་ན། སོ་སེན་ལ་སོགས་པ་ཉེར་བཞིའི་དྭངས་མ་ཉི་ཤུ་རྩ་བཞི་དང༌། སྒོ་བརྒྱད་ཀྱི་དྲི་
མའི་བཅུད་དྭངས་མའོ། །རོ་རྐྱང་གི་ཡི་གེ་རྣམས་ལས་དབྱངས་རྣམས་མགོ་གྱེན་བལྟ་དང་
ཐུར་བལྟ་ནི། ཁམས་དཀར་དམར་གྱི་འབབ་ཚུལ་མཚོན་པ་ཡིན་ལ། ཀ་ལ་སོགས་པའི་ཡི་
གེ་ནི་ཁམས་ལྔའི་དྭངས་མ་རྣམས་དཀར་དམར་གཉིས་པོ་དེས་དབང་བྱས་པའོ། །དེ་ལྟར་
ན་གཞིའི་གནས་ལུགས་ལ་ཚུལ་དེ་ལྟ་བུས་གནས་པ་དེ་རྟོགས་པར་བྱ་བའི་ཕྱིར་ཡི་གེའི་རྣམ་
གཞག་མཛད་པ་ཡིན་ལ། རྒྱུད་གཞུང་གི་ཚིག་འདི་དག་གི་དངོས་བསྟན་གྱིས། གཞིའི་གནས་
ཐབས་གཏན་ལ་ཕབ་བོ། །གཞི་དང་མཐུན་པར་ལམ་སྒོམ་དགོས་པ་ལས། བརྡའ་ཐབས་
ཀྱི་ཚུལ་གྱིས་སྒོམ་པའི་དབང་དུ་བྱས་ནས། ཕྲ་ཐིག་འཁོར་ལོ་བཞི་པའི་གཏུམ་མོ་ལ་ཡི་གེ་
འགོད་ཚུལ་ཡང་ཞོར་བྱུང་དུ་བསྟན་པ་ནི་ཡིན་ནོ། །
ན་རོ་པའི་བཤད་སྒྲོས་འཛིན་པར་འདོད་པའི་ལོ་ཙཱ་བ་རྣམས་གཞུང་འདིའི་ལེའུ་གཉིས་
པའི་འགོ་ནས་བརྩམས། གཞུང་ཚིག་འདི་ཡན་ཆད་ཀྱིས་རྒྱུད་ཀྱི་རིམ་པ་ཁོ་ན་བསྟན་པར་
བཞེད་དོ། །འོན་ཀྱང་གོང་དུ་གསང་རིམ་གྱི་ས་བཅུ་གཉིས་རྒྱས་པར་བཤད་པ་དང༌། གསང་
བའི་སྦྱིན་སྲེག་གིས་སྔགས་རིམ་བཤད་པ་ལ་སོགས་ལམ་སོ་སོའི་གནས་སྐབས་ཤིན་ཏུ་མང་
བར་བསྟན་པ་དང༌། གཞན་ཕལ་ཆེར་ཡང་གཞིའི་གནས་སྐབས་འཆད་པས། རྒྱུད་རིམ་ཁོ་
ནར་མི་འཐད་དོ། །རྒྱུད་རིམ་གྱིས་གཏན་ལ་དབབ་བྱའི་ཡུལ་ཡིན་པས་སོ་སྙམ་ན། གང་རྒྱུད་
ཀྱི་རིམ་པས་གཏན་ལ་ཕབ་པ་དེ་ལྷག་དང་བཅས་པར་རིམ་པ་ཕྱི་མ་གསུམ་གྱིས་ཉམས་སུ་
མྱོང་བས་གཏན་ལ་དབབ་དགོས་པའི་ཕྱིར། དེ་དག་ཏུ་ཡང་འགྱུར་རོ། །དེའི་ཕྱིར་ཤེས་བྱ་རྒྱུད་
ཀྱི་རིམ་པ་ཐོས་བསམས་ཀྱིས་གཏན་ལ་ཕབ་ཅེས་སྨྲ་བ་ཡང་མི་འཐད་དེ། དེ་དང་རྩ་གསུམ་
འཁོར་ལོ་བཞི་ལ་ཤིན་ཏུ་གསལ་སྣང་ཐོབ་ན་རྒྱུད་ཀྱི་རིམ་པའོ་ཞེས་པ་ཡང་ནང་འགལ་ཞིང༌། 
འདིར་གང་དག་བསྐྱེད་པའི་རིམ་པ་སྔོན་མ་ཅན་དུ་བྱས་ནས། ལམ་རིམ་པ་བཞིས་ཟུང་འཇུག་

གི་གནས་སུ་བགྲོད་པར་བྱ་དགོས་ན། བསྐྱེད་རིམ་གྱི་ཡང་སྔོན་དུ་འགྲོ་བའི་ཐོས་བསམ་གྱི་
ཤེས་པ་འདི། རྒྱུད་ཀྱི་རིམ་པར་ཇི་ལྟར་འགྱུར། ཚོགས་ཀྱི་ལམ་དུ་ཐོས་བསམ་དང་འབྲེལ་
བའི་ཕྱིར་རོ་ཞེ་ན། དེ་ཙམ་གྱིས་ཐོས་བསམ་ལ་གནས་པར་མི་འགྱུར་ཞིང༌། ཚོགས་ལམ་དེ་
ཡིན་ན་གཞིའི་གནས་ཐབས་རྒྱས་པར་བཤད་པ་རྣམས། རྒྱུད་རིམ་ཡིན་པའི་སྒྲུབ་བྱེད་དུ་མ་
འབྲེལ་བར་འགྱུར་རོ། །དེ་ཡང་རིམ་པ་བཞིས་ནི། རྒྱུད་མཐའ་དག་གི་རྫོགས་པའི་རིམ་པའི་
ལམ་ཐམས་ཅད་བསྡུས་པ་ཡིན་གྱི། གདམས་ངག་གི་དམིགས་པ་ཕྲ་མོ་རེ་མིན་པས། ཕྲ་ཐིག་
འཁོར་ལོ་བཞི་པའི་གཏུམ་མོ་ཉེ་ཚེ་བའི་དམིགས་པ་སྐྱོང་ཚུལ་ཅིག་ལ། རིམ་པ་བཞི་འདུས་
པར་སེམས་པ་དང༌། ལས་དང་པོ་པའི་བསྒོམ་བྱ་གདམས་ངག་དམིགས་ཕྲན་ཅིག །གསང་
རིམ་ཡིན་པར་རློམ་པ་ནི་དོན་ཇི་བཞིན་མ་རྟོགས་པ་རྣམ་པར་འདྲ་བ་ལ་འཁྲུལ་བ་བྱུང་བ་སྟེ། 
བྱི་བའི་ལུས་ལ་སྲོག་ཆགས་ཀུན་གྱི་དོན་སྣོད་དང་ལྷུ་ཚིགས་ཐམས་ཅད་འདུས་པར་སེམས་
པ་དང༌། ཤུ་ཐག་གི་དུམ་བུ་རིམས་ནད་སེལ་བའི་ནོར་བུར་རློམ་པ་དང་འདྲའོ། །དེས་ན་རྩ་
གསུམ་འཁོར་ལོ་བཞིའི་ཡི་གེ་འགོད་ཚུལ་འདི་ཀུན་གྱིས་ཀྱང༌། གཙོ་བོར་གཞིའི་གསང་
བ་བསྟན་ཞིང༌། ལམ་རིམ་པ་ནི་བཞི་ཆར་དང་འབྲེལ་ཏེ། རྩ་རླུང་ཐིག་ལེའི་རྣམ་པ་སྒོམ་པ་
སོགས་རྒྱུད་རིམ་དང་ཡང་འབྲེལ། ཡི་གེ་ལས་གཏུམ་མོ་རང་བྱུང་དུ་འབར་བའི་ཕྱིར་སྔགས་
རིམ་དང་ཡང་འབྲེལ། འཁོར་ལོ་བཞི་ཡི་གནས་སུ་ཞུ་བདེ་འཆིང་ནུས་པའི་ཡེ་ཤེས་ཀྱི་རིམ་པ་
དང་ཡང་འབྲེལ། འཁོར་ལོ་བཞི་ལ་མས་བརྟན་གྱི་དགའ་བ་བཞི་བསྟན་པའི་གསང་རིམ་དང་
ཡང་འབྲེལ། འཁོར་ལོ་བཞི་རྣམ་པར་དག་པ་སྐུ་བཞི་ཡིན་པས་འབྲས་བུའི་སྐབས་དང་ཡང་
འབྲེལ་ལོ། །ཚུལ་འདིར་ལྟ་བུས་གོང་དུ་བསྟན་པ་ཕལ་ཆེར་ཡང་རྟོགས་པར་བྱ་ལ། དངོས་
བསྟན་དང་ཤུགས་བསྟན་ཇི་ལྟར་ཡིན་པ་ཡང་ངེས་པར་བྱའོ། །ལེའུ་འདིར་གཞུང་ཚིག་དེ་
ཡན་ཆད་ཀྱིས་རྩ་རྒྱུད་ལེའུ་སུམ་ཅུ་སོ་ལྔ་པར། ཁ་དོག་ཕོ་ཉ་ལ་སོགས་སྔགས། ཞེས་སོགས་

བརྡའ་ཐབས་ཀྱིས་བསྟན་པ་རྣམས་གསལ་བར་བྱས་སོ། །
གཉིས་པ་སྐུ་བཞི་ཡེ་ཤེས་ལྔའི་ལམ་འབྲས་རྒྱས་པར་བཤད་པ་ལ། ལམ་གྱི་སྐུ་གསུམ་
བཤད་པ། ལམ་དང་འབྲས་བུའི་ཡེ་ཤེས་ལྔ་བཤད་པ། ལམ་གྱིས་ཆོས་སྐུ་བཤད་པའོ། །དང་
པོ་ནི། གང་ཚེ་མགྲིན་པར་འདོད་ཆགས་ཆེ། །ཟླ་བའི་གཟུགས་ཀྱིས་ཡང་དག་གནས། །དེ་ཚེ་
སངས་རྒྱས་རྣམས་ཀྱི་སྐུ། །དམ་པ་ལོངས་སྤྱོད་རྫོགས་པར་བཤད། །གང་ཚེ་རྡོ་རྗེའི་རྩེར་
གནས་པ། །དེ་ཚེ་དེ་ཡང་སྣ་རྩེ་རུའོ། །ཞེས་པ་ནི་ལོངས་སྐུ་སྟེ། ཡེ་ཤེས་ཀྱི་རིམ་པའོ། །དེ་ཡང་
རྩ་སྟོང་ཕྲག་བདུན་ཅུ་རྩ་གཉིས་ནས་ཞུ་བའི་དྭངས་མ་རྣམས། སྤྱི་བོའི་ཧཾ་གི་ཐིག་ལེ་རྒྱུད་ནས་
ཞུ་བར་གྱུར་པ། མགྲིན་པའི་ཨོཾ་གི་ཐིག་ལེ་ལ་འདྲེས་པའི་ཚུལ་གྱིས་འཆིང་བ་ལ་རང་དབང་
ཐོབ་པ་ནི། ལམ་དུས་ཀྱི་དགའ་བ་དང་པོ་ཡས་བརྟན་གྱིས་བསྡུས་པ་ཡིན་ལ། དེ་བཞིན་དུ་
སྙིང་ག་དང༌། ལྟེ་བར་མཆོག་དགའ་དང་དགའ་བྲལ། གསང་བར་བྱང་ཆུབ་ཀྱི་སེམས་དབུས་
ཀྱི་ཐིག་ལེ་ལ་ཐིམ་པའི་ཚུལ་གྱིས་འཆིང་ནུས་པའི་ཡེ་ཤེས་ལྷན་ཅིག་སྐྱེས་པ་སྟེ། འདི་རྣམས་
ཞུ་བདེ་ཇེ་འཕེལ་དུ་སོང་ཞིང་བདེ་བ་ལ་ལོངས་སྤྱོད་པའི་ཕྱིར་ལོངས་སྐུ་ཞེས་བྱའོ། །དེ་ཡང་
འདོད་ཆགས་ཆེན་པོ་ཟླ་བ་སྟེ་ཐིག་ལེ་མགྲིན་པར་བརྟན་པ་ན། ལོངས་སྤྱོད་རྫོགས་པའི་སྐུ་
དམ་པར་གྱུར་པའི་འགོ་བརྩམས་པ་ནས། གང་གི་ཚེ་ཐབས་ཀྱི་རྡོ་རྗེའི་རྩེར་ཞུ་བདེ་འཕོ་མེད་
དུ་གནས་པའི་ལྷན་སྐྱེས་ལ་རང་དབང་འབྱོར་གྱི་བར་དུའོ། །ཤེས་རབ་མའི་རྟེན་ཅན་གྱི་ནི། 
གང་རྡོ་རྗེའི་རྩེར་གནས་པ་དེའི་དོད་ཀྱི་ཚེའམ་དུས་ནི། པདྨའི་སྣ་རྩེ་རུའོ། །དེའི་རྗེས་སུ་སྤྲུལ་
སྐུ་བཤད་པ་ནི། གང་ཚེ་ལོངས་སྤྱོད་རྫོགས་པའི་སྐུ། །ནུབ་པར་གྱུར་པ་དེ་ཡི་ཚེ། །བྷ་གའི་
ནང་དུ་ཕྱིན་དེ་ཡང༌། །ཉུང་དཀར་ཙམ་དུ་རྣམ་བརྗོད་པ། །ཉི་མའི་གཟུགས་སུ་ཡང་དག་
བཤད། །སྤྲུལ་པའི་སྐུར་ནི་བརྗོད་པ་སྟེ། །སངས་རྒྱས་བྱང་ཆུབ་སེམས་དཔའ་རྣམས། །དེ་
ཡིས་སྐྱེད་ཅིང་འཕྲོ་བའོ། །པདྨ་གར་གྱི་དབང་ཕྱུག་རྒྱལ། །པདྨ་འབྱེད་པའི་སྦྱོར་བ་ཅན། །དེ་

ཡང་ལོངས་སྤྱོད་རྫོགས་སྐུ་ནུབ་པ་སྟེ། ཞུ་བདེ་འགགས་ནས་བྱང་ཆུབ་ཀྱི་སེམས་སྟེང་དུ་
བགྲོད་དེ། རྩའི་འཁོར་ལོའི་བྷ་ག་རྣམས་སུ་ཕྱིན་པར་གྱུར་ཞིང༌། ཡུངས་ཀར་གྱི་བརྡས་ནི་
དཀར་པོ་དང༌། ཉི་མའི་གཟུགས་ནི་དམར་པོ་སྟེ། དེ་གཉིས་གཅིག་ཏུ་འདྲེས་པ་རྩ་ནང་དུ་ཕྱིན་
ནས་ཁྱབ་པར་བྱས་པས་སངས་རྒྱས་བྱང་སེམས་ཀྱི་བརྡས་ཕུང་ཁམས་སྐྱེ་མཆེད་ཐམས་ཅད། 
བདེ་བར་སྐྱེད་ལ་གཏུམ་མོའི་འབར་སྣང་གི་དཀྱིལ་འཁོར་འཕྲོ་ཞིང་སྤྲོ་བར་བྱེད་པ་ནི། སྐུའི་
གསལ་སྣང་སྤྲོ་བ་དང་ཕུང་ཁམས་ཀུན་ལ་ཁྱབ་པར་བྱེད་པའི་ཕྱིར་སྤྲུལ་སྐུའོ། །པདྨ་གར་
དབང་ནི་འོད་དཔག་མེད་དེ་ཐིག་ལེ་ཡིན་ལ། རྩ་གནས་ཐིག་ལེས་གང་བས་པདྨ་སྟེ་རྩ་མདུད་
འབྱེད་པའི་སྦྱོར་བ་ལ་ཞུགས་པའོ། །དེ་ནས་ངོ་བོ་ཉིད་སྐུ་བཤད་པ་ནི། སྤྲུལ་པ་ཡི་ནི་སྐུ་ཡི་
གཟུགས། །ཉི་མ་དེར་ནི་ནུབ་པ་གང༌། །དེ་ནི་རྫོགས་སངས་སེམས་ཞེས་བྱ། །གོང་བུར་གྱུར་
པ་རྙོག་པ་མེད། །འཁོར་བའི་ལམ་ནི་རྣམ་གཅོད་ཅིང༌། །སྤྲོས་པ་ཉེར་ཞི་ཞི་བ་སྟེ། །གཉིས་སུ་
མེད་པ་མཆོག་ཏུ་དག །རྡོ་རྗེ་སེམས་དཔའི་རང་བཞིན་ཉིད། །ཧེ་རུ་ཀ་དཔལ་ཞེས་བཤད་དེ། 
གོང་དུ་ཇི་སྐད་བསྟན་པའི་སྤྲུལ་སྐུའི་རང་བཞིན་ཐིག་ལེ་དཀར་པོ་ཉི་མ་དང་བཅས་པ་ནུབ་པ་
སྟེ། སྔར་སྐད་ཅིག་དང་པོ་ལ་ཐིག་ལེ་རྡུལ་གྱི་ཆོས་སུ་གནས་པ་སྟེ། རླུང་ཐིམ་པ་དང་ཐིག་ལེའི་
འདུ་འཕྲོད་ཀྱི་རྐྱེན་གྱིས་སྐད་ཅིག་གཉིས་པར་བེམ་ཆོས་ཀྱི་མཚན་ཉིད་དབྱིངས་སུ་དག་ནས་
བདེ་སྟོང་གི་ཡེ་ཤེས་རྣམ་པ་ཐམས་ཅད་པར་གྱུར་པའོ། །དེ་ནི་རྙོག་པ་སྟེ་བེམ་ཆོས་མེད་པ་
དང༌། སྤྲོས་པ་གཟུང་འཛིན་གྱི་གཉིས་སྣང་ཞི་བ་དང༌། འཁོར་བའི་ལམ་རྣམ་རྟོག་གཅོད་པ་
སྟེ། སྟོང་པའི་མཚན་ཉིད་གསུམ་དང༌། རྫོགས་པའི་སངས་རྒྱས་གྱི་སེམས་ཏེ་མཉམ་བཞག་
གི་དུས་ན་རང་གི་རང་བཞིན་རིག་ཅིང༌། རྗེས་ཐོབ་ཏུ་གཞན་དོན་རྟོགས་པར་ནུས་པ་དང༌། 
གོང་བུར་གྱུར་པ་སྟེ་དཀྱིལ་འཁོར་གྱི་འཁོར་ལོ་རབ་འབྱམས་སུ་སྣང་བ་དང༌། རྡོ་རྗེ་ནི་མི་
འགྱུར་བ་སེམས་དཔའ་ནི་བདེ་བ་ཡིན་པས་ན། ཐིག་ལེ་མི་འགྱུར་བའི་བདེ་བ་སྟེ་སྣང་ཕྱོགས་

ཀྱི་མཚན་ཉིད་གསུམ་དང༌། དག་པ་རབ་འབྱམས་སུ་འཆར་ཡང་གཉིས་སྣང་མེད་པ་དང༌། 
གདོད་ནས་མཆོག་ཏུ་དག་པ་དང༌། ཧེ་རུ་ཀ་དཔལ་ཏེ་ཟུང་འཇུག་གི་མཚན་ཉིད་གསུམ་མོ། །
དེ་ལྟར་མཚན་ཉིད་དགུ་དང་ལྡན་པའི་ཡེ་ཤེས་ནི། དང་པོར་གསང་བའི་རིམ་པ་ནས་ཐོབ་སྟེ། 
འཕགས་པའི་ས་བཅུ་གཉིས་སུ་གོང་འཕེལ་དུ་སོང་ནས། རྫོགས་པའི་སངས་རྒྱས་ཀྱི་སར་
ཡོངས་སུ་རྫོགས་པའོ། །དེ་ལྟར་ན་རྩ་རླུང་ཐིག་ལེ་གནས་འགྱུར་བའི་ཡེ་ཤེས་ནི་ངོ་བོ་ཉིད་སྐུ་
དང༌། གནས་འགྱུར་བའི་རྒྱུ་ཐིག་ལེ་མི་འགྱུར་བར་བཅིངས་པ་ནི་སྤྲུལ་སྐུ་སྟེ། འདི་གཉིས་
ལྷན་ཅིག་སྤེལ་མར་འབྱུང་བ་མས་བརྟན་རྗེས་དྲན་བཅུ་དྲུག་གམ་གསང་བའི་རིམ་པའོ། །
སྤེལ་མར་ཇི་ལྟར་འབྱུང་ཚུལ་ནི། སྔར་ས་བཅུ་གཉིས་དང་བྱང་ཕྱོགས་ཀྱི་སྐབས་སུ་བཤད་
ཟིན་ཏོ། །འདིར་ཆོས་ཀྱི་སྐུ་ནི་སྔགས་རིམ་གྱི་ཡེ་ཤེས་ཏེ་འོག་ཏུ་འཆད་པར་འགྱུར་རོ། །འདི་
དང་ཆོས་མཚུངས་པར་གཞིའི་དུས་སུ་ཡང་རྗེས་ཆགས་ཀྱི་མེ་འབར་བས་རྟོག་པ་རགས་པ་
འགགས་པ་ནི་ཆོས་སྐུ། དཀར་ཆ་ཞུ་བ་ནི་ལོངས་སྐུ། ཕྱིར་འཕོས་པ་ལས་མངལ་སྐྱེས་ཀྱི་
སེམས་ཅན་སྤྲོ་བ་ནི་སྤྲུལ་སྐུ། དེར་ཆགས་བྲལ་དུ་གྱུར་ནས་སེམས་མི་རྟོག་པར་གནས་པ་ནི་
ངོ་བོ་ཉིད་སྐུའོ། །རྫོགས་རིམ་གྱི་སྒྲུབ་པ་སྦྱོར་བའི་སྐབས་ལ་གནས་པ་རྣམས་ཀྱང་རང་ལུས་
ལ་བརྟེན་ནས་གཏུམ་མོའི་དྲོད་ཅུང་ཟད་འབར་བའམ། གཞན་ལུས་ལ་བརྟེན་ནས་རྗེས་
ཆགས་ཀྱི་མེ་འབར་བ་ནི་ཆོས་སྐུ། དཀར་ཆ་ཞུ་བ་ནི་ལོངས་སྐུ། བཟུང་བཟློག་ཁྱབ་གསུམ་ནི་
སྤྲུལ་སྐུ། དེ་ལས་བྱུང་བའི་ཉམས་སྐྱོང་བ་ནི་ངོ་བོ་ཉིད་སྐུའོ། །འདིར་སྔགས་རིམ་ཆོས་སྐུ། ཡེ་
ཤེས་ཀྱི་རིམ་པ་ལོངས་སྐུ། གསང་རིམ་སྤྲུལ་སྐུ་དང་ངོ་བོ་ཉིད་སྐུར་སྦྱར་བ་ཡང་ཐོག་མར་
འགྲུབ་པའི་དབང་དུ་བྱས་ཀྱི། ཡོན་ཏན་ཡར་ལྡན་ཡིན་པས་གསང་རིམ་ལ་བཞི་ཆར་ཚང་བ་
དང༌། ཡེ་རིམ་ལ་གཉིས་ལྡན་དང་སྔགས་རིམ་ལ་གཅིག་ཁོ་ནའོ། །མདོར་ན་གཏུམ་མོ་འབར་
བའི་ལམ་ཆོས་སྐུ་དང༌། ཞུ་བདེ་ལོངས་སྐུ་དང༌། ཐིག་ལེ་བརྟན་པའི་ལམ་སྤྲུལ་སྐུ་དང༌། ཐིག་

ལེ་དག་པའི་ལམ་ངོ་བོ་ཉིད་སྐུའོ། །དེ་བཞིན་དུ་འདིས་ཉེ་རྒྱུ་མངོན་བྱང་ལྔ་པོ་ཤིན་ཏུ་གསལ་
ཞིང་རྒྱས་པར་ཡང་བསྟན་པ་ཡིན་ཏེ། ལོངས་སྐུ་ནི་ཟླ་བ་ལས་བྱང་ཆུབ་པ་དང༌། སྤྲུལ་སྐུ་ནི་ཉི་
མ་ལས་བྱང་ཆུབ་པ། ངོ་བོ་ཉིད་སྐུ་ནི་བྱང་ཆུབ་གཞན་གསུམ་མོ། །ཞེས་ཕྱོགས་ཙམ་མཚོན་
པའོ། །དེ་ལྟར་ན་ཆགས་ཅན་གྱི་ལམ་འདིས་གྲོལ་བར་མི་འགྱུར་རམ་སྙམ་ན། རྒྱུད་ནི་སྲིན་
བུའི་རང་བཞིན་ཉིད། །རྒོད་དང་བལྟས་དང་ལག་འཇུས་པའི། །རྒྱུད་གསུམ་དུ་ནི་རྣམ་གནས་
པ། །འདོད་ཆགས་ཉིད་དང་ཆགས་བྲལ་དང༌། །སྤངས་ནས་ཡོན་ཏན་གནས་པའོ། །རྒྱུད་
ཅེས་བྱ་བ་ནི་ཆགས་ཆེན་གྱི་ལམ་མོ། །སྲིན་བུའི་རང་བཞིན་སྲིན་བུ་དང་འདྲ་བ་སྟེ། ཇི་ལྟར་
ཤིང་གི་སྲིན་བུ་ནི། །ཤིང་ལས་སྐྱེས་ཀྱང་ཤིང་ཉིད་འཇོམས་པར་བྱེད་པ་བཞིན་དུ། ཞུ་བདེ་
འགྱུར་མེད་ཀྱང་འདོད་ཆགས་ཀྱི་རྐྱེན་ལས་བྱུང་མོད། འདོད་ཆགས་ཉིད་སྤོང་བར་བྱེད་པའི་
ལམ་མོ། །དེ་ཡང་ཉོན་མོངས་པ་འདོད་ཆགས་དང༌། བདེ་བའི་འགལ་ཟླ་ཆགས་བྲལ་དག་
སྤངས་ནས། ཡོན་ཏན་བདེ་ཆེན་ལྷན་ཅིག་སྐྱེས་པ་ནི་རྟག་ཏུ་གནས་སོ། །ཐེག་པ་བླ་ན་མེད་
པར་ནི། དེ་ལྟར་ལམ་མ་ཚང་བ་མེད་པར་བསྟན་པ་ཡིན་ལ། བྱ་བའི་རྒྱུད་དུ་བལྟ་བ་དང༌། 
སྤྱོད་པའི་རྒྱུད་དུ་རྒོད་པ་དང༌། རྣལ་འབྱོར་རྒྱུད་དུ་ལག་བཅངས་ཀྱི་བདེ་བ་ལམ་དུ་བྱེད་ཚུལ་
ཙམ་དངོས་བསྟན་ལ་གནས་པ་ཡིན་ནོ། །གཉིས་པ་ཡེ་ཤེས་ལྔ་བཤད་པ་ནི། རྩ་རྣམས་ཐམས་
ཅད་མཉམ་སྦྱོར་བ། །མཁའ་འགྲོ་མ་ཡི་དྲ་བ་སྡོམ། །གསང་བ་སའི་ཁམས་ཞེས་བྱ། །མཆོག་
ནི་དེ་བཞིན་ཆུ་ཡིན་ནོ། །དགྱེས་པ་ལ་ནི་མེ་རུ་བཤད། །རླུང་ནི་ཐམས་ཅད་བདག་ཉིད་གནས། །
རྟག་ཏུ་བཞུགས་པ་ཞེས་བརྗོད་པས། །སངས་རྒྱས་ཀུན་བདག་སྡོམ་པའོ། །ཡང་ན་མེ་ལོང་
ལྟ་བུའི་ཚུལ། །དེ་བཞིན་དུ་ཡང་མཉམ་པ་ཉིད། །སོ་སོར་རྟོག་པ་ཞེས་པ་དང༌། །དེ་བཞིན་བྱ་
བ་ནན་ཏན་དང༌། །རྟག་ཏུ་བཞུགས་པར་རབ་གསུངས་འདི། །ཤིན་ཏུ་རྣམ་དག་རང་བཞིན་
ནོ། །ཡང་ན་རྣམ་སྣང་མཛད་ཉིད་དང༌། །དེ་བཞིན་རིན་ཆེན་འབྱུང་བ་དང༌། །ཡང་ནི་འོད་

དཔག་མེད་པ་དང༌། །སླར་ཡང་དོན་ཡོན་རྟག་བཞུགས་ཏེ། གོང་བུ་བདུད་རྩི་ལྔ་ཡི་དངོས། །
ཐིག་ལེའི་གཟུགས་ཏེ་ཡི་རང་བཞིན། །ཤིན་ཏུ་རྣམ་དག་ཡེ་ཤེས་ཆེ། །ལྷ་མོ་ཀུན་གྱི་རང་
བཞིན་ཉིད། །རྡོ་རྗེ་སེམས་དཔའ་ཞེས་བཤད་ཅིང༌། །བདེ་བ་མཆོག་ཏུ་བརྗོད་པ་ཡིན། །རང་
བྱུང་གི་ནི་ངོ་བོ་ཉིད། །ཆོས་ཀྱི་སྐུར་ནི་རབ་ཏུ་གྲགས། །རྩ་རྣམས་ཐམས་ཅད་ཆོས་ཀྱི་དབྱིངས་
དོན་གྱི་དབུ་མར་ངོ་བོ་གཅིག་ཏུ་གྱུར་པ་ནི་མཁའ་འགྲོ་མའི་དྲ་བ་སྡོམ་པ་ཡིན་ལ། གོང་བུ་
བདུད་རྩི་ལྔ་ཡི་དངོས། །ཞེས་སོགས་ཀྱི་ཁམས་བདུད་རྩི་ལྔ་མཚོན་བྱེད་དེ། ཁམས་ཐམས་
ཅད་ཀྱི་དྭངས་མ་ཆོས་ཀྱི་དབྱིངས་ཀྱི་རང་བཞིན་དུ་གྱུར་པ་ནི། མི་འགྱུར་བའི་བདེ་བ་རྡོ་རྗེ་
སེམས་དཔའ་ཞེས་བྱ་ལ། དེ་ཉིད་དོན་དམ་པའི་བདེ་བ་ཡིན་པའི་ཕྱིར་བདེ་བ་མཆོག་ཏུ་ཡང་
བརྗོད་ལ། དེ་ཉིད་ཆོས་ཏེ་ཤེས་བྱ་ཐམས་ཅད་ཀྱི་སྐུའམ་ལུས་སམ་རང་བཞིན་ཡིན་པས་
གདོད་མ་ནས་གནས་ལུགས་ཀྱི་ངོ་བོ་ཉིད་དུ་གྲུབ་པའི་ཕྱིར་རང་བྱུང་ངོ༌། །དེ་ཉིད་ཐིག་ལེའི་
རང་བཞིན་ལས་གྲུབ་པའི་དཀྱིལ་འཁོར་གྱི་འཁོར་ལོའི་གཟུགས་ཅན་ཁམས་གསུམ་པའི་
གཟུགས་བརྙན་ཅན་ཡིན་ཡང༌། ཕུང་ཁམས་སྐྱེ་མཆེད་ལས་འདས་ཏེ་ཡིད་དམ་ཐུགས་ཆོས་
ཉིད་ཀྱི་རང་བཞིན་ནོ། ཁམས་རྣམ་པར་དག་པའི་དཔའ་བོ་དེ་རྩ་རྣམ་པར་དག་པའི་ལྷ་མོ་
ཀུན་དང་ངོ་བོ་དབྱེ་བ་མེད་པའི་རང་བཞིན་ནོ། །དེས་ནི་འདི་སྐད་བསྟན་པར་འགྱུར་ཏེ། ཡེ་
ཤེས་ཐམས་ཅད་ཀྱི་དབྱེ་གཞི་ཤིན་ཏུ་རྣམ་པར་དག་པའི་ཆོས་དབྱིངས་ཡེ་ཤེས་དེ་ནི། དོན་
དམ་པ་ཐིག་ལེ་འགྱུར་བ་མེད་པའི་བདེ་བ། དོན་དམ་བདེན་པ་དང་ཆོས་ཐམས་ཅད་ཀྱི་ཆོས་
ཉིད་དུ་གདོད་མ་ནས་གྲུབ་པ་ལ། རྐྱེན་ལས་རླུང་དང་རྩ་ཁམས་རྣམ་པར་དག་པའི་ཡེ་ཤེས་
མངོན་དུ་གྱུར་པ་དང་རོ་གཅིག་ཏུ་འདྲེས་པའི་དག་པ་གཉིས་ལྡན་གྱི་རྣམ་པ་ཅན་ནོ། །ཞེས་པ་
སྟེ་འདིའི་ཆ་ཤས་ནི་གསང་རིམ་དང་འཕགས་པའི་ས་བཅུ་གཉིས་ལ་ཡང་ཚང་ལ། རྩ་ཁམས་
རླུང་གསུམ་བག་ཆགས་དང་བཅས་པ་མཐའ་དག་གནས་གྱུར་པ་ནི། འབྲས་བུ་རྫོགས་པའི་

སངས་རྒྱས་ཀྱིས་སའོ། །འདིར་བདེ་ཆེན་ལ་དཔའ་བོ་ཀུན་འདུས་ཤིང༌། བདེ་མཆོག་དང་རྡོ་
རྗེ་སེམས་དཔའ་ཞེས་བཏགས་པ། བདེ་བའི་ཆ་ནས་བཞག་པ་དང༌། ཡེ་ཤེས་ཀྱི་སྣང་བ་ལ་
དཔའ་བོའི་དཀྱིལ་འཁོར་རབ་འབྱམས་སུ་སྣང་བ་ཡང་འཇོག་དགོས་ཤིང༌། རྩ་རྣམས་དག་
པའི་སྟོང་ཕྱོགས་ལ་དཔའ་མོ་ཞེས་བཤད་པ་སྟོང་པའི་ཆ་ནི་བསྟན་པ་ཡིན་ཀྱང༌། དཔའ་མོའི་
དཀྱིལ་འཁོར་དུ་གདོད་ནས་ཀྱང་གནས། དག་པའི་སྣང་ངོར་ཡང་འཆར་ལ། བདེ་བ་དང་
སྟོང་པ་ལྡོག་ཆས་དབྱེ་བ་མ་གཏོགས་ངོ་བོ་གཅིག་པ་བཞིན་དུ། དཔའ་བོ་དཔའ་མོའི་དཀྱིལ་
འཁོར་རབ་འབྱམས་ཀྱང་ངོ་བོ་གཅིག་གོ །གསང་བ་ཞེས་པ་ལ་སོགས་པ་བརྡས་བསྟན་པ་ནི། 
འབྱུང་བ་ལྔའི་དག་པའི་ཕྱོགས་ནས་ཡེ་ཤེས་ལྔ་དང༌། བདུད་རྩི་ལྔའམ་ཕུང་པོ་ལྔའི་དག་པའི་
ཕྱོགས་ནས་རྒྱལ་བ་རིགས་ལྔ་ཞེས་བརྗོད་ཅིང༌། ཡེ་ཤེས་ནི་ཇི་ལྟ་བ་དང་ཇི་སྙེད་པ་མཁྱེན་
པའི་ཐུགས་ཀྱི་ཆ་ནས་བསྟན་ལ། རིགས་ལྔ་ནི་ཡེ་ཤེས་ཀྱི་དཀྱིལ་འཁོར་སྐུ་དང་གསུང་དང་
འཕྲིན་ལས་ཀྱི་ཆ་ནས་སྟོན་མོད་ཀྱི། འབྱུང་བ་ལྔའི་དྭངས་མ་དང༌། ཕུང་པོ་ལྔའི་དྭངས་མ་ཡང་
ངོ་བོ་གཅིག་ཅིང༌། ཡེ་ཤེས་ལྔ་དང་རིགས་ལྔ་ཡང་ངོ་བོ་གཅིག་གོ །གསང་བ་ཞེས་པས་ས་
ཁམས་དང་གཟུགས་ཕུང་གི་དྭངས་མ་ཆོས་ཉིད། མེ་ལོང་ལྟ་བུའི་ཡེ་ཤེས་དང༌། སངས་རྒྱས་
རྣམ་པར་སྣང་མཛད་དུ་བསྟན་པ་ཡིན་ལ། མཆོག་གི་ཞེས་པས་ཆུ་ཁམས་དང༌། ཚོར་བའི་
ཆོས་ཉིད་མཉམ་ཉིད་ཡེ་ཤེས་དང་རིན་ཆེན་འབྱུང་ལྡན་དུ་བསྟན་དགྱེས་པ་ཞེས་པས་མེ་
ཁམས་དང༌། འདུ་ཤེས་ཀྱི་དྭངས་མ་ཆོས་ཉིད། སོ་སོར་རྟོག་པའི་ཡེ་ཤེས་དང་འོད་དཔག་
མེད་དུ་བསྟན། ཐམས་ཅད་བདག་ཉིད་ཅེས་པས་རླུང་ཁམས་དང་འདུ་བྱེད་ཀྱི་དྭངས་མ་ཆོས་
ཉིད་བྱ་བ་ནན་ཏན་གྱི་ཡེ་ཤེས་དང་དོན་ཡོད་གྲུབ་པར་བསྟན། རྟག་ཏུ་བཞུགས་ཞེས་པས་
ནམ་མཁའི་ཁམས་དང༌། རྣམ་ཤེས་ཀྱི་དྭངས་མ་ཆོས་ཉིད་ཤིན་ཏུ་རྣམ་པར་དག་པའི་ཆོས་ཀྱི་
དབྱིངས་ཀྱི་ཡེ་ཤེས་དང༌། མི་བསྐྱོད་པའམ་རྡོ་རྗེ་སེམས་དཔའོ། །ཡང་ནི་འོད་དཔག་མེད་པ་

དང༌། ཞེས་སོགས་ལ་དཔྱིད་ཐིག་གི་གཞུང་དང༌། ཁ་སྦྱོར་གྱི་རྒྱུད་གཉིས་ཀ་འགོས་འགྱུར་
ལས། འོད་དཔག་མེད་དང་དོན་ཡོན་གྲུབ། །རྟག་ཏུ་བཞུགས་པ་རྡོ་རྗེ་སེམས། །ཞེས་འབྱུང་
བ་ལྟར་ལེགས་ཤིང༌། འབྲོག་མིའི་འགྱུར་གྱི་གཞུང་དང་རྒྱུད་ལས་རྣམ་སྣང་གི་རྗེས་ལ། 
གཞན་ཡང་མི་བསྐྱོད་པ་ཉིད་དང༌། ཞེས་འབྱུང་ངོ༌། །དཔྱིད་ཐིག་གི་གཞུང་གི་འགྱུར་གཞན་
རྣམས་ལ་རིགས་ལྔ་པ་སྐབས་འདིར་ཆད་སྣང་ངོ༌། །སངས་རྒྱས་ཀུན་བདག་སྡོམ་པ་ཞེས་པ་
ལ། སངས་རྒྱས་ཕུང་པོ་ཀུན་གྱི་བདག་ཉིད་དུ་གྱུར་པའི་སྡོམ་པ་ནི་བདེ་བ་ཆེན་པོ་ཡིན་ལ། དེ་
ཉིད་ནམ་མཁས་མཚོན་ཏེ། དགྱེས་རྡོར་ལས་ཀྱང༌། བདེ་བ་ནམ་མཁའ་ཉིད་ཀྱི་ཁམས། །ལྔ་
པོ་རྣམས་ཀྱི་ཡོངས་སུ་བསྐོར། ཞེས་སོ། །མེ་ལོང་ལྟ་བུ་ནི། རྟོག་མེད་ལ་ཤེས་བྱ་ཐམས་ཅད་
ཀྱི་གཟུགས་བརྙན་འཆར་བ་དང༌། མཉམ་ཉིད་ནི་ཆོས་ཐམས་ཅད་རང་བཞིན་སྟོང་པ་དང་
སྣང་ཆ་སྒྱུ་མ་ལྟ་བུར་མཉམ་ཞིང༌། དེ་ལས་བདག་དང་སེམས་ཅན་མཚུངས་པར་གཟིགས་
པའི་སྙིང་རྗེ་འབྱུང་བ་དང༌། སོར་རྟོག་ནི་རྣམ་རྟོག་མེད་བཞིན་དུ་ཇི་ལྟ་བ་དང་ཇི་སྙེད་པའི་
མཚན་ཉིད་རྟོགས་པ་དང༌། བྱ་སྒྲུབ་ནི་རང་གཞན་དུ་འཛིན་པ་སྤངས་བཞིན་དུ། འབད་རྩོལ་
དང་བྲལ་བར་གཞན་དོན་སྒྲུབ་པ་དང༌། ཆོས་ཐམས་ཅད་ཀྱི་རང་བཞིན་གནས་ལུགས་བདེ་
གསལ་མི་རྟོག་གསུམ་འཛོམ་པའི་དབྱིངས་དེ་ནི་ཆོས་དབྱིངས་ཡེ་ཤེས་སོ། །རང་རིག་པའི་
སྣང་བ་དང་བཅས་པ་ནི་རྣམ་པར་སྣང་མཛད། འདོད་ཆགས་ལ་སོགས་པའི་དྲི་མས་གདོད་
ནས་མ་གོས་པས་དེ་དག་གིས་སྐྱོད་མི་ཐུབ་པ་ནི་མི་བསྐྱོད་པ། རིན་ཆེན་ནམ་ནོར་བུ་ལྟ་བུའི་
ཡོན་ཏན་གྱི་ཚོགས་དཔག་ཏུ་མེད་པ་འབྱུང་བས་རིན་ཆེན་འབྱུང་ལྡན། ཡེ་ཤེས་ཀྱི་འོད་ཤེས་
བྱ་ཐམས་ཅད་ལ་འཇུག་པས་འོད་དཔག་མེད། རྣམ་པར་མི་རྟོག་བཞིན་དུ་སེམས་ཅན་གྱི་
དོན་ཐམས་ཅད་སྒྲུབ་པས་དོན་ཡོད་གྲུབ་པའོ། །དེ་ལྟར་ཡིན་ཞིང་ཀུན་རྫོབ་ཀྱི་སྣང་བ་མཐའ་
དག་སྤངས་པའི་སྣང་མེད་དུ་གནས་ཀྱང༌། དེ་དག་ལ་ལྷ་དང་ལྷ་མོའི་དཀྱིལ་འཁོར་གྱི་སྣང་ཆ་

མེད་པ་མ་ཡིན་ཞིང༌། སྣ་ཆ་དེ་ཡང་གཞན་ངོ་དང༌། ཀུན་རྫོབ་དང༌། འཁྲུལ་སྣང་དང༌། གཞན་
རིག་དང༌། གཟུང་འཛིན་དང༌། ཐ་དད་དུ་སྣང་བ་མ་ཡིན་ཏེ། རང་སྣང་དང༌། དོན་དམ་དང༌། 
མ་འཁྲུལ་བ་དང༌། རང་རིག་དང༌། ཆོས་དབྱིངས་དང༌། རོ་གཅིག་ཏུ་སྣང་བ་ཡིན་ནོ། །དེ་
བཞིན་དུ་འདི་དག་ནི་ཕུང་ཁམས་སྐྱེ་མཆེད་ལས་གྲོལ་བའི་ཡེ་ཤེས་ཀྱི་སྣང་བ་དཀར་པོ་
འཆར་ཡང༌། ཕུང་ཁམས་སྐྱེ་མཆེད་དུ་གཏོགས་པའི་དཀར་པོ་མ་ཡིན་ཏེ། ཡེ་ཤེས་ཀྱི་དཀར་
པོ་ཡིན་པ་སོགས་ཐམས་ཅད་ལ་རིགས་འགྲེས་ཏེ་གོ་བར་བྱའོ། །དེས་ན་ཁམས་བཅོ་བརྒྱད་
དང་སྐྱེ་མཆེད་བཅུ་གཉིས་སོགས་དོན་དམ་གྱི་ཤེས་བྱ་ལ་སྲིད་ཚད་འདུས་པར་འདོད་པ་ཡིན་
པས་ཐེག་པ་འོག་མའི་གྲུབ་མཐས། ཐེག་པ་བླ་ན་མེད་པ་ལ་ཞུས་དག་མི་བྱའོ། །དེས་ན་
གཟུགས་ཕུང་གི་དྭངས་མ་དོན་དམ་པའི་དབང་ཡུལ་སྣ་ཚོགས་པར་སྣང་བ་དང༌། ཚོར་ཕུང་
གི་དྭངས་མ་བདེ་བ་ལ་སོགས་པར་མྱོང་བ་དང༌། འདུ་ཤེས་ཀྱི་དྭངས་མ་ཆོས་ཀྱི་མཚན་ཉིད་
ཤེས་པ་དང༌། འདུ་བྱེད་ཀྱི་དྭངས་མ་ལས་ལ་འཇུག་འདོད་འདྲ་རུང་བ་དང༌། རྣམ་ཤེས་ཀྱི་
དྭངས་མ་ཆོས་ཉིད་ཀྱི་གཟུགས་སྒྲ་མཐོང་བ་སོགས་ཆོས་ཅན་རྣམས་དང་ཕྱོགས་རེ་ནས་རྣམ་
པ་འདྲ་ཚུལ་ཏུ་གནས་ཏེ། དེ་ལྟ་མོད་ཀྱི་ཐམས་ཅད་ཀྱང་ཡེ་ཤེས་གཅིག་གི་སྣང་བའོ། །དེ་ལྟར་
ན་ཡེ་ཤེས་ལྔ་སྟོན་པའི་གཞུང་འདི་རྣམས་ཀྱི་རྩ་རྒྱུད་ཀྱི་གླེང་གཞི། གསང་བ་མཆོག་གི་དགྱེས་
པ་ན། །ཐམས་ཅད་བདག་ཉིད་རྟག་ཏུ་བཞུགས། །མཁའ་འགྲོ་ཀུན་དངོས་སེམས་དཔའ་ནི། །
རྡོ་རྗེ་སེམས་དཔའ་བདེ་བའི་མཆོག །འདི་ནི་རང་བྱུང་བཅོམ་ལྡན་དཔའ། །མཁའ་འགྲོ་དྲ་
བའི་སྡོམ་པ་ཡིན། །ཞེས་པ་དེ་རྒྱས་པར་བཤད་དོ། །ཡེ་ཤེས་ལྔ་པོ་དེ་དག་ལ། གོང་དུ་བཤད་
པ་ལྟར་ལམ་གྱི་གནས་སྐབས་ན། རྗེས་མཐུན་པ་ཡང་ཡོད་ལ། གཞན་ཡང་ས་ཁམས་ཀྱི་རླུང་
དང་ཐིག་ལེ་ཟིན། ས་ཁམས་སྙིགས་མ་ནི་འགྲིབས། དྭངས་མ་ནི་འཕེལ་བ་ན། ཀུན་རྫོབ་
ལས་སྣང་གི་ས་ཁམས་འདི་ལ། སྒྱུ་མ་ལྟ་བུའི་ཉམས་ཤར། ཡེ་ཤེས་ཀྱི་སྣང་བའི་ས་ཁམས་

དཔག་ཏུ་མེད་པ་མཐོང༌། དེའི་རང་བཞིན་བདེ་བར་རྟོགས། ས་ཁམས་ཀྱི་ཞུ་བདེ་ལམ་དུ་
ལོངས། བརྩིག་པ་དང་རི་ལ་ཐོགས་པ་མེད་པར་འགྲོ་ཞིང༌། རི་བོ་སྐྱོད་པ་ལ་སོགས་པའི་རྫུ་
འཕྲུལ་དང༌། ལུས་སྲེད་མེད་ཀྱི་བུའི་སྟོབས་སུ་འགྱུར་བ་སོགས་ས་ཁམས་དྭངས་མའི་ཡོན་
ཏན་དུ་མ་ཤར་བའི་དུས་ཀྱི་ཡེ་ཤེས་དེ་ཡང༌། མེ་ལོང་ལྟ་བུའི་ཡེ་ཤེས་དང་རྣམ་པར་སྣང་
མཛད་ཡིན་ཏེ། དེས་གཞན་རྣམས་ཀྱང་རྟོགས་པར་བྱའོ། །
གསུམ་པ་ལམ་གྱི་ཆོས་སྐུ་བཤད་པ་ནི། འདི་ཡི་ཤེས་རབ་ལྷན་ཅིག་སྐྱེས། །དེར་སོན་
གནས་པའི་གཟུགས་ཅན་མ། །ལས་ཀྱི་རླུང་གིས་སྦར་བ་ཡིས། ལྟེ་བའི་དཀྱིལ་འཁོར་དུ་ནི་
སྦར། །དེ་ལ་ཕག་མོར་རྣམ་པར་བཤད། །དཔྱིད་ཀྱི་ཐིག་ལེ་ཉིད་དུ་བརྗོད། །སྐྲའི་རྩེ་མོ་བརྒྱ་
སྟོང་ཆ། །གློག་འགྱུ་བ་དང་མཚུངས་པའི་འོད། །ལྷ་ཡི་རྣལ་འབྱོར་དུས་སུ་ནི། །བ་སྤུའི་ཁུང་
བུའི་རྩེ་མཚམས་ནས། །བྱུང་སྟེ་ཕྱོགས་མཚམས་ཐམས་ཅད་དུ། །ལྷ་དང་ལྷ་མིན་སྡིགས་པར་
བྱེད། །སྙིང་གའི་ཆོས་ཀྱི་འཁོར་ལོ་དང༌། །ལོངས་སྤྱོད་འཁོར་ལོ་སྲེགས་ནས་ནི། །སྣ་ཡི་བུ་ག་
གཡས་པ་ནས། །ཀུན་ནས་ངེས་པར་བྱུང་ནས་ནི། །མཛོད་པུ་རུ་ནི་གནས་པ་ཡི། །བུ་ག་ནས་
ཏེ་ཕྱོགས་བཅུ་ཡི། །སངས་རྒྱས་བྱང་ཆུབ་སེམས་དཔའ་ཡི། །ཤངས་ཀྱི་བུ་ག་གཡོན་པ་ནས། །
སྤྱི་བོར་ཞུགས་ནས་འཁོར་ལོ་ནི། །ཡང་དག་སྲེགས་ནས་སླར་བྱུང་སྟེ། །སྔར་བསྟན་པ་ཡི་བུ་
ག་ནས། །སྤྱི་བོ་ནས་ནི་ཡང་ཞུགས་པས། །སངས་རྒྱས་རྣམས་ནི་སྲེགས་པ་ལ། །སླར་ཡང་
དགའ་བ་སྐྱེད་བྱས་ཏེ། །ལྟེ་བའི་དཀྱིལ་འཁོར་དུ་འོང་ནས། །སྔར་བཞིན་དུ་ནི་གནས་པར་
གྱུར། །ཞེས་པ་སྟེ། འདི་ལ་ཕལ་ཆེ་བ་དག་གཞུང་འདི་དག་གིས་སྔགས་རིམ་དང་ཡེ་ཤེས་ཀྱི་
རིམ་པ་གཉིས་ཀར་བསྟན་པར་འདོད་ཀྱང༌། སྔགས་རིམ་ཁོ་ན་བསྟན་པ་ཡིན་ཞིང༌། རིམ་པ་
དེ་གཉིས་ཀྱི་ངོས་འཛིན་ཡང༌། རྟོག་སྒོམ་གྱི་སྒོ་ནས་མེ་སྦར་ཏེ་དེ་བཞིན་གཤེགས་པའི་རྒྱུད་
ལ་འགྲོ་འོང་བྱེད་པ་དང༌། ཧཾ་ལས་བྱང་སེམས་འཛག་པའི་དམིགས་པ་ཙམ་ལ་ངོས་འཛིན་པ་

ནི། དངོས་དང་མོས་སྒོམ་གྱི་ཁྱད་པར་མ་ཕྱེད་པ་སྟེ། ཟླ་བ་མེ་ལོང་ཡེ་ཤེས་ལྡན་ཞེས་པས། 
ལས་དང་པོ་པའི་བློ་སྣང་ལ་ཤར་བའི་ཟླ་བའི་དཀྱིལ་འཁོར་དེ། མེ་ལོང་ཡེ་ཤེས་དངོས་ཀྱི་
མཚན་ཉིད་དུ་འཛིན་པ་དང་འདྲའོ། །དེས་ན་གཞུང་འདིས་ཀྱང༌། ལུས་ལ་གཏུམ་མོ་དངོས་སུ་
སྦར་ཞིང་ཡེ་ཤེས་སྐྱེ་ཚུལ་གཙོ་བོར་སྟོན་པ་ཡིན་གྱི། རྣམ་རྟོག་གིས་དམིགས་པའི་འབར་
འཛག་བྱེད་ཚུལ་ཙམ་གཙོ་བོའི་དོན་མིན་ནོ། །དེ་ལ་འདི་ཡི་ཞེས་པ་ནི། ཆོས་ཀྱི་སྐུ་ཞེས་པ་
ལས་འཕྲོས་པ་སྟེ། རྟོག་པ་མེད་བཞིན་དུ་བདེ་བ་ཆེན་པོར་སྣང་བ་དང༌། དེར་རོ་གཅིག་པ་
དང༌། ཉམས་སུ་མྱོང་བ་དང༌། རྒྱུན་མི་འཆད་པ་དང༌། དེར་ཞེན་པས་མ་གོས་པའི་མཚན་ཉིད་
ཅན་ནི། མེ་ལོང་ལྟ་བུ་ལ་སོགས་པའི་ལམ་གྱི་ཡེ་ཤེས་ཏེ། མཚན་ཉིད་ལྔ་པ་དེ་ཚང་བའི་
ཉམས་མྱོང་ནི་སྐབས་འདིར་ལམ་དུས་ཀྱི་ཆོས་སྐུ་ཡིན་ལ། འདིའི་རང་བཞིན་བདག་མེད་ཀྱི་
ཤེས་རབ་སྐྱེད་པར་བྱེད་པ། ལྷན་ཅིག་སྐྱེས་དགའི་རང་བཞིན་ནམ་གནས་ཏེ་དེ་ལས་འབྱུང་
བའི་ཕྱིར་རོ། །དེར་སོང་ཞེས་པ་ནི། རོ་རྐྱང་གི་མས་སྣའི་རླུང་དབུ་མར་སོང་བ། ཨཾ་གི་
གཟུགས་ཅན་མ་ལ་ཐིམ་པས་གནས་པ་སྟེ། འགོས་འགྱུར་ལས། དེར་འགྲོ་ཨ་ཡི་གཟུགས་
ཅན་མ་ཞེས་འབྱུང་ངོ༌། །དེ་ལྟར་རོ་རྐྱང་གི་རྒྱུ་བ་འགགས་པ་ལས། གསང་བའི་འཁོར་ལོ་དང་
དབུ་མའི་མས་སྣར་ལས་ཀྱི་རླུང་སྐྱེ་བར་འགྱུར་ཞིང༌། དེས་ཚངས་པའི་མེ་སྦར། དེས་ལྟེ་བའི་
དཀྱིལ་འཁོར་ཏུ་གཏུམ་མོ་ཨཾ་ཡིས་འབར་བར་བྱེད་དོ། །དེ་ནི་ཕག་མོ་སྟེ། ཝཱ་ཡིག་རླུང་དང༌། 
ར་ཡིག་མེ་དང༌། ཧྲཱི་ནི་ཨ་ཧཾ་ར་མ་ཏི་ཞེས་པ་བདག་ཉིད་བདེ་བར་བྱེད་ཅེས་དང༌། ཨ་ན་ཧ་ཏ་
གཞོམ་མེད་དེ། མེ་དང་རླུང་གིས་གཞོམ་དུ་མེད་པའི་དགའ་བ་བྱེད་དོ། །ཞེས་ཝཱ་ར་ཧཱིའི་འོ། །
དཔྱིད་ཀྱི་ཐིག་ལེ་ཉིད་དུ་བརྗོད། ཅེས་བྱ་བ་ལ། གཏུམ་མོ་འབར་བ་ཁོ་ན་ལ་དཔྱིད་ཐིག་
ཅེས་མི་བྱ་སྟེ་གོང་དུ། དཔྱིད་ཐོབ་པས་ནི་ཆོག་ཤེས་པ། སྙོམས་པར་འཇུག་པས་རྣམ་པར་
གནས། །འདི་ནི་ཧེ་རུ་ཀ་དཔལ་དཔའ། །དཔྱིད་ཀྱི་ཐིག་ལེར་བརྗོད་པར་བྱ། །ཞེས་དཔྱིད་ཀྱི་

དྭངས་མ་ཞུ་བ་དང་འདྲེས་པའི་གཏུམ་མོའི་མེ་ནི་དཔྱིད་ཀྱི་ཐིག་ལེ་ཞེས་བྱ་བ་ཡིན་པས། རྩ་
གསུམ་གྱི་ནང་ནས་འབར་འཛག་གཅིག་སྔོན་དུ་སོང་བར་བསྟན་པ་ཡིན་ལ། དེ་ཡང་ཇི་ལྟ་བུ་
སྙམ་ན། རོ་མ་ནས་བརྒྱུད་དེ་རིམ་གྱིས་སྤྱི་བོའི་འཁོར་ལོའི་བར་གྱི་འཁོར་ལོ་གསུམ་པོ་ཅུང་
ཟད་སྲེགས། རྩ་མདུད་རྣམས་ཅི་རིགས་པར་ཅུང་ཟད་བཤིག གཟུང་བའི་རྣམ་རྟོག་ཅི་རིགས་
པ་འགགས་པའི་ཉམས་མྱོང་སྐྱེ་སྟེ། འོན་ཀྱང་ལྟེ་བར་མཁྲིས་པ་དང༌། སྙིང་གར་བད་ཀན་
དང༌། མགྲིན་པར་ཁྲག་དང༌། སྤྱི་བོར་རླུང་གི་ཁམས་ཤས་ཆེར་འཁྲུག་པ་དང༌། རྩ་མདུད་
འཇིག་པའི་ཟུག་རྔུ་སོགས་ཉམས་སྐྱོན་ཅན་ཤས་ཆེ་བར་འབྱུང་ངོ༌། །དེས་སྤྱི་བོའི་ཧཾ་གི་ཕྱི་
རོལ་ནས་བྱང་ཆུབ་ཀྱི་སེམས་ཕྱི་གཡོགས་ལྟ་བུ་དག་ཅུང་ཟད་ཅུང་ཟད་ཞུ་སྟེ། རྐྱང་མའི་ནང་
ནས་རིམ་གྱི་རིམ་གྱིས་བབས་པ་ལས། འཁོར་ལོ་གསུམ་པོ་ཅུང་ཟད་གསོ་སྟེ། རྩ་མདུད་
རྣམས་སྔ་མ་ལས་ཀྱང་ལྷོད་པར་བྱེད། འཛིན་པའི་རྣམ་པར་རྟོག་པ་ཅི་རིགས་པ་ནུབ། བདེ་
བའི་ཉམས་མྱོང་ཅུང་ཟད་རྒྱས་སོ། །འོན་ཀྱང་བདེ་སྡུག་དང་མཐོ་དམན་སྤེལ་མར་འབྱུང༌། དེ་
ལྟར་འབར་བ་དང་འཛག་པ་འདི། བརྩོན་པ་དང་ལྡན་པའི་སྒྲུབ་པ་པོས་ལོ་ཡི་ཉིན་ཞག་ལ་ཐེ་
ཚོམ་མེད་པར་མངོན་དུ་བྱེད་དོ། །རྩ་གནས་གཞན་གྱི་འབར་འཛག་བདེ་དྲོད་ཕྲ་མོ་ནི། འདིའི་
སྐབས་དང་འདི་དག་གི་སྔོན་རོལ་ནས་ཀྱང་ཡང་དང་ཡང་དུ་འབྱུང་ངོ༌། །འདིར་བྱང་ཆུབ་ཀྱི་
སེམས་འབབ་པ་ན། གོང་མ་གོང་མའི་བྱང་ཆུབ་ཀྱི་སེམས་འོག་མ་འོག་མ་དང་འདྲེས་ཏེ་
འབྱུང་བའི་ཕྱིར། རྐྱང་མ་ནས་ལྟེ་བའི་ཨཾ་ཡིག་ལ་ཐིམ་པ་དེ་ལ་སྙིང་གའི་དཔྱིད་ཞུ་བའི་དྭངས་
མ་ཡང་ཡོད་པས། དབུ་མའི་ནང་གི་འབར་འཛག་མིན་ཡང༌། དཔྱིད་ཐིག་འདྲེས་པ་ནི་ཡིན་ནོ། །
རོ་རྐྱང་གི་འབར་འཛག་འདི་གསང་བའི་སྦྱིན་སྲེག་གི་སྐབས་ལས་བཤད་པའི་དོན། ལམ་
སྒོམས་པའི་སྐབས་སུ་གནས་སྐབས་འདིར་འབྱུང་བ་ཡིན་ལ། དེ་ལྟར་དཔྱིད་ཐིག་འདྲེས་པའི་
མེ་དེ་ནི་ཤིན་ཏུ་ཕྲ་ཞིང་གཟི་བརྗིད་དང་ལྡན་པ་སྟེ། སྐྲ་ཡི་རྩེ་མོ་བརྒྱ་སྟོང་ཆ། ཞེས་པ་སྐྲ་རྩེ་

བརྒྱ་ཕྲག་སྟོང་སྟེ་འབུམ་དུ་གཤགས་པའི་ཆ་ཞེས་པས་ཤིན་ཏུ་ཕྲ་བའི་དཔེ་ཡིན་པར་འགྲེལ་
ཆེན་ལས་བཤད་ལ། ཕྲ་བ་གསལ་བ་མྱུར་བའི་ཕྱིར་གློག་དང་མཚུངས་པའོ། །འགོས་འགྱུར་
ལས། སྐྲ་རྩེ་བརྒྱའི་ཆ་ཙམ་སྟེ། འོད་ཟེར་གློག་སྟོང་འཁྱུག་པ་བཞིན། ཞེས་འབྱུང་བ་བརྗོད་
ཚུལ་རྣམ་པ་གསལ་ལོ། །མདོར་ན་དངོས་སུ་གཏུམ་མོ་ཕྲ་ཞིང་གསལ་ལ་རྣོ་བར་འགྱུར་ཞིང༌། 
རྣལ་འབྱོར་བའི་སེམས་ཀྱི་སྣང་བ་ལའང་འབར་སྣང་འབྱུང་སྟེ། ལྟེ་བའི་གནས་སུ་དུ་བ་ལ་
སོགས་པའི་རྟགས་ལྔའི་མཐའ་མའོ། །དེ་ནས་བཟུང་སྟེ་གཏུམ་མོའི་ཟེར་མ་ཕྲ་མོས་རྩ་གནས་
ཐམས་ཅད་གང་བར་འགྱུར་ལ། རྣལ་འབྱོར་བའི་བློ་སྣང་ལ་ཡང༌། སྲིད་པ་གསུམ་གྱི་
གཟུགས་བརྙན་འཆར་ཞིང༌། བ་སྤུའི་བར་དུ་གཏུམ་མོའི་དྲོད་ཀྱིས་ཁྱབ་པས། ཕྱི་རོལ་ཕྱོགས་
བཅུར་གནས་པའི་ལྷ་དང་ལྷ་མིན་འབྱུང་པོའི་ཚོགས་རྣམས་ཀྱི་སྒྲུབ་པ་པོ་དེ་མི་མཐོང་ཞིང༌། 
འབར་བའི་དཀྱིལ་འཁོར་གྱིས་སྲེག་པ་དང༌། སྲིན་པོ་དང་མཁའ་འགྲོ་མས་སྡིགས་པ་ལ་
སོགས་པའི་སྣང་བ་འབྱུང་ངོ༌། །ལྷའི་རྣལ་འབྱོར་ཞེས་པ་དཔྱིད་དང་ཐིག་ལེ་ཁ་སྦྱོར་རོ། །དེ་
ལྟ་བུའི་མཚན་ཉིད་དང་བྱེད་ལས་སུ་ལྡན་བཞིན་པས། དབུ་མའི་རྩ་མདུད་བཅོམ་བུ་ག་ཕྱེ་
ནས། ནང་དུ་འབར་བཞིན་པས། སྙིང་གར་ཕྱིན་པ་ན། ཕུང་པོ་ལྔའི་རླུང་ཞེས་བྱ་བ་འབྱུང་བ་
ལྔའི་ཕོ་རླུང་སྙིང་གའི་འཁོར་ལོ་ལ་གནས་པ་དེ། མཉམ་བཞག་སྒོམ་པའི་དུས་སུ་དབུ་མར་
ཡང་ཡང་འགགས་པ་ནི་དེ་བཞིན་གཤེགས་པ་ལྔ་སྲེགས་པའི་དོན་ཡིན་ལ། དེས་ཕུང་ལྔའི་
རྣམ་རྟོག་ཅི་རིགས་པ་ནུབ། མངོན་ཤེས་ལྔ་ཅི་རིགས་པར་འཆར། ཁམས་ལྔའི་རླུང་སྟེ་འབྱུང་
བ་ལྔའི་མོ་རླུང་ནི་སྐབས་འདིར་ཡང་ཅུང་ཟད་འགག་ལ། གཏུམ་མོའི་མེ་མགྲིན་པར་སླེབ་
པའི་ཚེ་ཆེར་འགག་པ་ནི་ཡུམ་བཞིའམ་ལྔ་སྲེགས་པའི་དོན་ཡིན་ལ། རྩ་འཁོར་ཐམས་ཅད་ན་
གཟུང་འཛིན་གྱི་རླུང་བཅུ་གཉིས་གནས་ཀྱང༌། མགྲིན་པ་ན་གནས་པ་དེ་སྐབས་འདིར་རིམ་
པས་འགག ཁམས་ལྔའི་རྣམ་རྟོག་ཅི་རིགས་པ་སྤངས། དབང་ཡུལ་རྣམས་བདེ་བའི་རྣམ་པར་

ཡང་ཡང་འཆར། བདེན་པའི་ཚིག་འགྲུབ་ཅིང༌། {ཐིག་ལེ་[ལྕེ་]འཕེལ་བ་དང༌། སྟོབས་རྒྱས་
པ་དང༌། མ་བསླབས་པའི་བསྟན་བཅོས་ཤེས་པ་སོགས་འབྱུང་ངོ༌། །འགོས་འགྱུར་སོགས་སུ། 
སྙིང་ག་ཆོས་ཀྱི་འཁོར་ལོ་ནི། སྲེགས་ནས་ལོངས་སྤྱོད་གནས་སོང་སྟེ། ཞེས་འབྱུང་ཞིང༌། 
འབྲོག་འགྱུར་ཡང་དོན་དེ་དང་འདྲ་ལ། མན་ངག་ཏུ་འདོད་པ་འགའ་ཞིག་ལས། མགྲིན་པའི་
འཁོར་ལོ་{མི་[མེ་]སྲེག་ཟེར་བ་སོགས་ཡོད་ཀྱང་མི་ལེགས་སོ། །སྣ་ཡི་བུ་ག་གཡས་པ་ནས། 
ཀུན་ནས་ངེས་པར་འབྱུང་བ་ནི་ཞེས་པ་ལ། འགོས་འགྱུར་གྱི་གཞུང་དང་རྒྱུད་ལས། སྣ་བུག་
གཡས་ཀྱི་བུ་ག་ནས་བྱུང་སྟེ་གཡོན་དུ་ཞུགས་ནས་ཀྱང༌། ཞེས་འབྱུང་བ་ལྟར་འཆད་དགོས་ལ། 
དེ་ཡང་མགྲིན་པ་མས་སྟེང་དུ་གཏུམ་མོ་འབར་བ་ན། རོ་མས་བསྡུས་པའི་རྩ་གང༌། ནང་ནས་
ཕྱི་ལ་ཐིག་ལེ་གཡོ་ཞིང་གསལ་བའི་ཉམས་ཆེར་སྐྱེ་རྐྱང་མས་བསྡུས་པའི་རྩ་གང་བས། 
ཁམས་རྣམས་ཕྱི་ནས་ནང་དུ་གཡོ་ཞིང༌། སྟོང་པའི་ཉམས་གཙོ་བོར་སྐྱེ་བ་ནི། སྣ་བུག་གཡས་
ནས་བྱུང་ཞིང་གཡོན་དུ་ཐིམ་པའི་བརྡས་བསྟན་པའི་དོན་ནོ། །འབར་བ་སྤྱི་བོར་ཕྱིན་པ་ན། ཧཾ་
ཡིག་ཅུང་ཟད་ཞུ་ཡང༌། དང་པོ་ཉིད་ནས་དབུ་མའི་ནང་དུ་མི་འཛག་སྟེ་གཏུམ་མོའི་མེ་སྨིན་
མཚམས་སུ་སོང་ནས། སྨིན་མཚམས་གནད་ཀྱི་སྒོ་ཕྱེ་སྟེ། ལུས་ཀྱི་རྩ་ཐིག་ཕུང་ཁམས་སྐྱེ་
མཆེད་ཐམས་ཅད་ལ་རིམ་གྱིས་ཁྱབ་པར་འགྱུར་ལ། དེས་སྲེགས་པས་དང་པོར་ལུས་ཀྱི་
ཉམས་སྟོབས་བྲི་བར་འགྱུར། དེ་མན་ཆད་དུ་ཉམས་སྐྱོན་ཅན་དང་སྡུག་བསྔལ་གྱི་ཉམས་ཅི་
རིགས་པ་འབྱུང་བ་ཡོད་ལ། འདི་ནས་ནི་མེད་དོ། །དེ་ནས་ཕུང་ཁམས་ཀྱི་ནུས་པ་ལྷག་པར་
རྒྱས་ཤིང༌། རྩ་ཐིག་མཐའ་དག་གི་དྭངས་མ་ཚངས་བུག་ཏུ་འདུས་དབུ་མའི་ཡས་སྣ་ནས་
ཞུགས་ཏེ། སྤྱི་བོའི་རྩ་ཡིག་ལ་འདྲེས་པའི་སྐབས་ནི། ལྷའི་སྐུ་གཟུགས་ལ་སོགས་པ་རྣམ་པ་
སྣ་ཚོགས་པས་ཁྱབ་པར་འགྱུར་ཏེ། དེ་ནས་གཟུང་ནས་ཧཾ་ལས་བྱུང་བའི་བྱང་ཆུབ་ཀྱི་སེམས་
ཡོངས་སུ་ཞུ་བ་དབུ་མའི་ལམ་ནས་བརྒྱུད་དེ། མགྲིན་པ་དང་སྙིང་གར་བདེ་བ་སྐྱེད་བཞིན་དུ། 

ལྟེ་བའི་ཨཾ་ཡིག་ལ་འབབ་པའི་དཔྱིད་ཐིག་ཁ་སྦྱོར་མཆོག་དེ་ཐོབ་ནས། རྟག་ཏུ་དེ་ལ་གནས་
པར་འགྱུར་རོ། །དང་པོ་རོ་རྐྱང་གི་འབར་འཛག་དེ་ཐོབ་ནས། གཏུམ་མོ་འབར་ལུགས་སོ་
སོའི་གནས་སྐབས་དང་མཐུན་པ་དང༌། རྐྱང་མ་ནས་བྱང་ཆུབ་ཀྱི་སེམས་ལྟེ་བར་འབར་བའི་
འབར་འཛག་དེ་ནི། ཐུན་དང་ཐུན་ཐམས་ཅད་ལ་རྟག་ཏུ་ཡོད་དེ། འདི་ཕྱིན་ཆད་ནས་ནི་དབུ་
མའི་འབར་འཛག་ཁོ་ནར་འགྱུར་རོ། ། དེ་ཡང་དེ་བཞིན་གཤེགས་པའི་རྒྱུད་ལ་འགྲོ་འོང་བྱེད་
པ་ཞེས་བྱ་བ་ལ། ཕྱོགས་བཅུའི་སངས་རྒྱས་བྱང་སེམས་རྣམས་ཀྱི་ཤངས་ཀྱི་བུ་ག་གཡོན་པ་
ནས་ཞུགས་པ་ནི། རང་ལུས་ཀྱི་རྩ་ཐིག་ཕུང་ཁམས་ཐམས་ཅད་ལ་གཏུམ་མོའི་མེས་ཁྱབ་པའི་
བརྡའོ། །སངས་རྒྱས་དེ་རྣམས་ཀྱི་སྤྱི་བོ་ལ་སོགས་པའི་འཁོར་ལོ་བཞི་སྲེགས་པ་ནི། ཁམས་
སྙིགས་མའི་སྟོབས་ཉམས་པ་མཚོན་ནོ། །དེ་རྣམས་ཀྱི་བྱང་ཆུབ་ཀྱི་སེམས་ཞུ་བ་སྔར་བསྟན་
ཞིང་བཤད་པའི་བུ་ག་སྟེ། ཤངས་ཀྱི་བུ་ག་གཡོན་པ་ནས་སྤྱན་དྲངས་པ་ནི། རྩ་ཐིག་ཕུང་
ཁམས་ཀྱི་དྭངས་མ་རྣམས་རྒྱས་ཤིང༌། ཞུ་བ་མཚོན་ལ། སྤྱན་དྲངས་པའི་བྱང་ཆུབ་ཀྱི་སེམས་
ཚངས་བུག་ནས་ཞུགས་པ་ནི། ཁམས་དྭངས་མ་རྣམས་སྤྱི་བོར་འདུས་ཏེ་བདེ་ཆེན་འཁོར་ལོ་
གང་བ་ཡན་ཆད་མཚོན་ཞིང༌། སངས་རྒྱས་ལ་སོགས་པའི་ཡིག་འབྲུ་རྣམས་སྲེགས་པ་དེ་སླར་
ཡང་གསོས་ཤིང་དགའ་བ་སྐྱེད་པ་ནི། སྙིང་ག་དང་མགྲིན་པའི་འཁོར་ལོ་ཐིག་ལེའི་རྒྱུན་གྱིས་
གང་བས་ཞུ་བདེས་ཁྱབ་པ་མཚོན་ནོ། །སྔར་བཞིན་དུ་ནི་ཞེས་པ་སྔར་རོ་རྐྱང་གི་འབར་འཛག་
ལས་དཔྱིད་ཐིག་ཁ་སྦྱོར་ཐོབ་པ་བཞིན་དུ། གནས་སྐབས་འདིར་ཡང་ངོ་ཞེས་པ་སྟེ། དབུ་མའི་
འབར་འཛག་གི་དཔྱིད་ཐིག་ཁ་སྦྱོར་ཐོབ་པའོ། །རོ་རྐྱང་གི་འབར་འཛག་མི་འཐད་པར་སྨྲ་
བས་ནི། དཔྱིད་ཀྱི་ཐིག་ལེ་ཉིད་དུ་བརྗོད། ཅེས་དང༌། སྔར་བཞིན་དུ་ནི་གནས་པར་གྱུར་ཞེས་
པའི། དཔྱིད་དང༌། སྔར་བཞིན་གྱི་དོན་སྟོར་པ་ཡིན་ནོ། །གནས་པར་གྱུར་ཞེས་པ་ནི་རྟག་ཏུ་
གནས་པ་སྟེ། དེ་ནས་བརྩམས་ཏེ་མཉམ་བཞག་དང༌། རྗེས་ཐོབ་སྤྱོད་པ་སྤྱོད་པའི་གནས་

སྐབས་ཐམས་ཅད་དུ་འབར་འཛག་དེ་ལ་གནས་པར་འགྱུར་བའོ། །
ཁ་ཅིག་གཏུམ་མོ་འབར་བ་སྣ་བུག་གཡས་པ་ནས་འགྲོ་བ་སོགས་བརྡའ་འདི་དག་
ཐམས་ཅད་འབར་སྣང་ལ་དངོས་སུ་འབྱུང་བས། འདི་རྣམས་ཉིད་ལམ་རིམ་ཡིན་ནོ་ཞེས་
འདོད་མོད། མ་བརྟགས་པར་ཉམས་ཀྱི་ཚུལ་ལ་དེ་ལྟར་འབྱུང་བའང་སྲིད་མོད། དེ་ཁོ་ནར་
མ་ངེས་ཏེ་མཐའ་ཡས་པའི་སྣང་བར་འབྱུང་ངོ༌། །ཅི་སྟེ་འགའ་ཞིག་ལ་དེ་ཁོ་ནའི་གསལ་སྣང་
འཆར་སྲིད་ཀྱང༌། རྣམ་པ་ལམ་བྱེད་ཀྱི་སྒོམ་པ་གོམས་པའི་གསལ་སྣང་ཙམ་ཡིན་གྱི། ལམ་
གྱི་རིམ་པར་མི་འཇོག་གོ །རང་གི་ཕུང་ཁམས་སྐྱེ་མཆེད་གཏུམ་མོའི་མེས་ཁྱབ་པ་དང༌། བྱང་
ཆུབ་ཀྱི་སེམས་ཞུ་བའི་སྐབས་ན་སངས་རྒྱས་དང་བྱང་ཆུབ་སེམས་དཔའ་མ་ལུས་ཤིང་ལུས་
པ་མེད་པ་ཐམས་ཅད་ཀྱིས་དངོས་སུ་བྱིན་གྱིས་རློབས་པར་འགྱུར་བ་ནི་ཆོས་ཉིད་དེ། འདི་
ལྟར་རབ་ཏུ་འབར་བའི་གཏུམ་མོ་ནི། ངོ་བོ་རྣམ་པ་ཀུན་གྱི་མཆོག་དང་ལྡན་པའི་སྟོང་པ་ཉིད་
ཀྱི་ཡེ་ཤེས་བདེ་བའི་ངོ་བོར་གནས་པ་ཡིན་ལ། དེ་ཉིད་ལུས་ཀྱི་རྟེན་རྩ་དང་རྡུལ་གྱི་ཁམས་
ཐམས་ཅད་ལ་ཁྱབ་པར་བརྟེན་ཀྱང༌། གཙོ་བོར་ལྟེ་བའི་ཕག་མོ་ལ་བརྟེན་པ་སྟེ། གདོད་ནས་
གནས་ཀྱང་གོང་དུ་ཇི་སྐད་བསྟན་པའི་ལམ་གྱི་རིམ་པ་དེ་དག་སྔོན་དུ་མ་སོང་བར། ས་འོག་
གི་གཏེར་བཞིན་མི་མཐོང་ལ། དགོས་དོན་འགྲུབ་པར་ཡང་མི་བཞེད་དོ། །གང་སྔགས་ཀྱི་
རིམ་པས་དེ་ལྟར་སྔོན་དུ་གྱུར་པ་ནས། རྟག་ཏུ་རྒྱུན་མི་འཆད་ཅིང་ཡེ་ཤེས་ཀྱི་སྣང་བའི་འདི་
ལས་ལམ་གྱི་ཡོན་ཏན་མཐའ་དག་ཐོབ་པ་དང༌། མ་དག་པའི་སྣང་བ་ཐམས་ཅད་འདིའི་ངང་
དུ་ཐིམ་པ་དང༌། ཁམས་ཐིག་ལེ་མཐའ་དག་འདིའི་ངོ་བོར་འདྲེས་པ་ལས་མི་འགྱུར་བའི་བདེ་
བར་འགྲོའོ། །དེ་ནི་རིགས་ལྡན་མ་ཞེས་བྱ་སྟེ། རྩ་བའི་རྒྱུད་ཀྱི་ལེའུ་བཅུ་དྲུག་པ་ལས། རིགས་
བདུན་གྱི་རྣལ་འབྱོར་མ་བསྟན་པ་ཡང༌། སྤྱི་བོའི་ཧཾ་ཡིག་ལས་འབར་བ་གཙུག་ཏོར་ནས་
འབྱུང་བ་དཀར་པོ་དང༌། དཔྲལ་བ་ནས་འབྱུང་བ་སེར་པོ་དང༌། ནོར་བུ་ནས་འབར་བ་སྔོན་

པོ་དང༌། མགྲིན་པ་ནས་འབར་བ་དཀར་པོ་དང༌། སྙིང་ག་ནས་འབར་བ་དཀར་དམར་དང༌། 
ལྟེ་བ་ནས་འབར་བ་དམར་པོ་དང༌། གསང་བ་ནས་འབར་བ་ལྗང་ཁུ་སོགས་བརྡས་བསྟན་པ་
དང༌། ལེའུ་བཅུ་བདུན་པར་བསྟན་པ་གཟུགས་ཡོངས་སུ་བརྗེ་བའི་རིགས་ལྡན་མ་བརྒྱད་ནི། 
ལྟེ་བའི་ནང་སྐོར་རྩ་བརྒྱད་ལས་འབར་བའི་གཏུམ་མོ་བརྒྱད་དེ། དཔལ་དུས་ཀྱི་འཁོར་ལོ་
ལས། ཙ་ར་ཙི་ཀཱ་སོགས་ལྷག་པའི་ལྷ་དང་སྦྱར་བའི་གཏུམ་མོ་གསུངས་པ་དང་གནད་གཅིག་
གོ །དེ་བཞིན་དུ་ཁྱད་པར་གྱི་ཕོ་ཉ་མོ་བརྒྱད་ནི། རྩ་ནང་གཞན་རྣམས་སུ་འབར་བའི་གཏུམ་
མོ་ཁམས་བརྒྱད་ལས་བྱུང་བ་རྣམས་དང༌། ལཱ་མའི་རིགས་དྲུག་ནི་བྱང་ཆུབ་ཀྱི་སེམས་གཡོ་
མེད་དུ་འཆིང་བའི་གཏུམ་མོའི་རིགས་དྲུག་སྟེ། དེ་ལྟར་ནང་གི་རིགས་ལྡན་མའི་རྣམ་གཞག་
རྒྱས་པར་ནི། རྩ་བའི་རྒྱུད་དང་སྙིང་པོ་བཏུས་པའི་གཞུང་སྦྱར་བ་ལས་ཤེས་པར་བྱའོ། །ཡང་
རྩ་བའི་རྒྱུད་ལས། ཆོས་ཀྱི་སྐུ་ཡི་ལུས་ཅན་དུ། །གང་ཚེ་སྒྲུབ་པ་པོར་གྱུར་པ། །དེ་ཚེ་དེ་ཡི་ཆོས་
སྐུར་བཤད། །ཅེས་བྱ་བ་ལ་སོགས་པས་སྐུ་གསུམ་མམ་བཞི་མདོར་བསྟན་པ་གང་ཡིན་པ་དེ་
ནི། གོང་དུ་ལོངས་སྤྲུལ་ངོ་བོ་ཉིད་སྐུ་གསུམ་དང༌། འདིར་ཆོས་སྐུ་བསྟན་པས་རྒྱས་པར་བཤད་
པ་ཡིན་ནོ། །ལེའུའི་མཚན་བསྟན་པ་ནི། དཔྱིད་ཀྱི་ཐིག་ལེ་ལས་ཆོས་དང་ལོངས་སྤྱོད་རྫོགས་
པ་དང་སྤྲུལ་པ་སྟེ། སྐུ་གསུམ་མཚོན་པ་སྔོན་དུ་འགྲོ་བ་དཔལ་ཧེ་རུ་ཀ་དཔྱིད་དང༌། རྡོ་རྗེ་ཕག་
མོ་ཐིག་ལེར་བརྗོད་པ། འགྲོ་བ་དང་འོང་བ་དང་རྒྱུད་དང་སྔགས་དང་ཡེ་ཤེས་དང་གསང་བའི་
རིམ་པ་དང༌། སྤྲུལ་པ་དང༌། ལོངས་སྤྱོད་རྫོགས་པ་དང༌། ཆོས་དང༌། བདེ་བ་ཆེན་པོའི་འཁོར་
ལོ་པདྨ་བཞི་པོ་དང༌། དབྱངས་ཕྱི་མོ་བཅུ་གཉིས་དང༌། ཡི་གེ་སུམ་ཅུ་རྩ་བཞིའི་རང་བཞིན་
དུ། དུས་གསུམ་དུ་བཞུགས་པའི་དེ་བཞིན་གཤེགས་པ་རྒྱས་པར་བསྟན་པ་སྟེ་བཅུ་པའོ། །
ཞེས་སོ། །སྐུ་གསུམ་མཚོན་པ་ནི། འབྲས་བུའི་གནས་སྐབས་མཚོན་པར་བྱེད་པའི་ལམ་མོ། །
དཔྱིད་ཐིག་སྦྱོར་བ་ནི་ཡེ་ཤེས་ལྔ་དང་ཆོས་སྐུའི་སྐབས་རྣམས་སོ། །འགྲོ་བ་དང་འོང་བ་ནི་རོ་

རྐྱང་གི་རྒྱས་བཤད་དོ། །རྒྱུད་ནི་རྩ་གསུམ་འཁོར་ལོ་བཞི། སྤྲུལ་པ་ལ་སོགས་པ་རྣམས་ཏེ། 
དེ་སྒོམ་པའི་རིམ་པ་ཡང་གསལ་བར་བྱས་སོ། །སྔགས་ནི་གཏུམ་མོ་སྟེ་ལམ་གྱི་ཆོས་སྐུ་བཤད་
པའི་སྐབས་རྣམས་སོ། །ཡེ་ཤེས་ནི་དགའ་བཞི་སྟེ། ལམ་གྱི་ལོངས་སྐུ་དང་སྤྲུལ་སྐུའི་ཕྱོགས་
གཅིག་བཤད་པའི་སྐབས་རྣམས་སོ། །གསང་བ་ནི་ཡེ་ཤེས་ཀྱི་རླུང༌། རིམ་པ་ནི་དེ་སྒོམ་པའི་
ཐབས་ལམ་སྟེ། ལམ་གྱི་སྤྲུལ་སྐུའི་ཕྱོགས་གཅིག་དང༌། ངོ་བོ་ཉིད་སྐུའི་སྐབས་རྣམས་སོ། །
པདྨ་ནི་རྩ་འཁོར་ལོ་བཞི་ཡིན་ལ། དབྱངས་ཕྱི་མོ་སོགས་ནི་རྩ་ལ་བཀོད་པའི་ཡི་གེ་རྣམས་ཏེ་
རྩ་གསུམ་འཁོར་ལོ་བཞིའི་ཡི་གེ་བཀོད་པ་རྣམས་སོ། །དེ་ལྟར་སྐུ་གསུམ་དང༌། དཔྱིད་ཐིག་
མཉམ་སྦྱོར་དང༌། རྩ་འཁོར་ལོ་བཞི་དང༌། འགྲོ་འོང་དང༌། ཡིག་འབྲུ་རྣམས་ཀྱི་ངོ་བོར་དེ་
བཞིན་གཤེགས་པ་དུས་གསུམ་དུ་བཞུགས་ཞེས་བྱ་བ་ནི། ཀུན་རྫོབ་ཀྱི་དེ་དང་དེ་དག་བརྡའ་
ཙམ་ཡིན་ལ། དེ་དག་གི་ཆོས་ཉིད་དོན་དམ་པའི་ཡེ་ཤེས། ཆོས་སྐུ་དེ་བཞིན་གཤེགས་པའི་
སྙིང་པོ་ཐོག་མཐའ་མེད་པའི་ཚུལ་གྱིས་བཞུགས་པར་བསྟན་པ་ཡིན་ནོ། །
དེ་དག་ལས་གཞན་རྣམས་གོ་སླ་ལ། རིམ་པ་བཞིའི་ངོ་བོ་ནི་འདི་ཡིན་ཏེ། རྒྱུད་ཀྱི་རིམ་པ་
ནི། གང་རྫོགས་པའི་རིམ་པའི་སྒྲུབ་པ་ལས་བརྩམས་ནས། དམིགས་པ་ལ་རྩོལ་བར་བྱེད་པ་
ལས། རོ་རྐྱང་གི་རྒྱུ་བ་འགགས་ཤིང༌། དྷཱུ་ཏིར་རླུང་རྣམས་ཞུགས་པ་དང༌། གནས་པ་དང་ཐིམ་
པའི་རིམ་པ་ཇི་སྲིད་དང་རྩ་གནས་གཞན་གྱི་བདེ་དྲོད་དང་དེས་དྲངས་དྷཱུ་ཏི་ལས་བྱུང་བའི་
དགའ་བཞི་ཕྲ་མོ་ཤར་བའི་བར་དུ་ཡིན་ཏེ། རྩ་དང་རླུང་དང༌། ཐིག་ལེའི་རྣམ་པ་ལ་དམིགས་
པའི་རྣལ་འབྱོར་ཡིན་ཡང་རུང༌། ལས་ཀྱི་ཕྱག་རྒྱ་ལ་སོགས་པས་སྒྲུབ་ཀྱང་རུང༌། བུམ་པ་ཅན་
ལ་སོགས་པ་རླུང་གི་རྩོལ་བ་ལ་བརྟེན་ཡང་རུང༌། མི་རྟོག་པའི་ཡེ་ཤེས་སྒོམ་པ་ཡིན་ཡང་རུང་
སྟེ། རྩ་གསུམ་འཁོར་ལོ་བཞི་ལ་གནད་དུ་བསྣུན་པ་ཞིག་ནི་དགོས་སོ། །དེ་ནས་རླུང་རྫོགས་
པར་ཐིམ་མ་ཐག་ཏུ་གཏུམ་མོ་སྦོར་བྱེད་ལས་ཀྱི་རླུང་སྐྱེ་བར་འགྱུར་ལ། དེ་ནས་བརྩམས་ཏེ་

གོང་དུ་བསྟན་པ་ལྟར་དེ་བཞིན་གཤེགས་པའི་རྒྱུད་ལ་འགྲོ་འོང་རྫོགས་པའི་འབར་འཛག་
གི་ཉམས་རྟོགས་སྐྱེས་ཀྱི་བར་དུ་སྔགས་ཀྱི་རིམ་པའོ། །དེ་ནས་རིམ་པས་འཁོར་ལོ་བཞིར་ཞུ་
བའི་ཐིག་ལེ་མཐའ་དག་ལ་རང་དབང་འབྱོར་བའི་སྒོ་ནས་བརྟན་པ་ཐོབ་ཀྱི་བར་དུ་ཡེ་ཤེས་
ཀྱི་རིམ་པ་སྟེ། འདི་ལ་སྔར་བསྟན་པའི་འཕྲོས་ལས། དབུ་མའི་ནང་ནས་འབར་འཛག་མང་དུ་
བྱས་པ་ལས། སྤྱི་བོའི་ཐིག་ལེ་བབས་ནས་མགྲིན་པ་ཡན་ཆད་གང་ཞིང་བརྟན། དེ་ཡན་ཆད་
ཀྱི་ཞུ་བདེའི་ཐིག་ལེ་ལ་དབང་འབྱོར་བས། རིགས་སྔགས་མཐའ་དག་གྲུབ་པ་དང༌། འགྲོ་
བ་ཐམས་ཅད་དབང་དུ་བསྡུ་བ་དང༌། འགྲོ་བའི་སྐད་ཐ་དད་ཤེས་ཤིང་དེ་དག་ཏུ་ཆོས་སྟོན་པ་
དང༌། ངག་གི་དབང་ཕྱུག་ཅི་རིགས་པ་གྲུབ་པར་འགྱུར་རོ། །རིམ་པ་དེས་སྙིང་ག་ཡན་ཆད་
གང་ཞིང་བརྟན་པས་ནི། མཉམ་བཞག་ཏུ་སྟོང་པ་ཉིད་ཀྱི་ཏིང་ངེ་འཛིན་བརྟན། རྗེས་ཐོབ་ཏུ་
སྒྱུ་མ་ལྟར་བུར་འཆར། སྙིང་རྗེ་ཆེན་པོ་འགྲུབ་ཅིང༌། མངོན་ཤེས་རྒྱ་ཆེན་པོ་དང་རྟེན་འབྲེལ་
སྣ་ཚོགས་པ་ཤེས་སོ། །ལྟེ་བར་གང་ཞིང་བརྟན་པས་ནི། འདོད་ཡོན་ཐམས་ཅད་ཡེ་ཤེས་སུ་
ཤར་ཞིང༌། ལྷ་མོ་སོགས་ཀྱི་འདུ་བ་མང་དུ་ཐོབ་པར་འགྱུར་རོ། །གསང་བ་སོགས་རྡོ་རྗེ་ནོར་
བུའི་རྩེ་མོའི་བར་ཡན་ཆད་དུ་བསྟན་པས་ནི། ནང་གི་བདེ་བ་རྒྱུན་མི་འཆད་པ་དང༌། འབྱུང་
བ་ལྔ་དང་སེམས་ཅན་དུ་བགྲང་བའི་གནོད་པས་མི་ཚུགས་ཤིང༌། ཕར་ཟིལ་གྱིས་གནོན་
པར་ནུས། ཁམས་ལྔ་དང་འབྲེལ་བའི་རྫུ་འཕྲུལ་མང་པོ་སྟོན་པར་བྱེད་དོ། །དེ་ལ་སྔགས་ཀྱི་
རིམ་པ་ནི། སྦྱོར་ལམ་དྲོད་ཀྱི་སྦྱོར་བ་དང༌། འདི་རྣམས་དྲོད་ཆུང་འབྲིང་ཆེ་རབ་སྟེ་བཞིའོ། །
མཚམས་འདིར་སེམས་ཀྱི་སྣང་བ་ཙམ་གྱི་ལྷ་སྐུ་ཡང་དག་པར་གྲུབ་པ་ཡིན་ནོ། །དེ་ལྟ་བུའི་
ཡེ་ཤེས་ལ་གནས་བཞིན་པས། རིག་པའི་བརྟུལ་ཞུགས་ཀྱི་སྤྱོད་པ་དང༌། ཕོ་ཉ་མོའི་སྒྲུབ་པས་
མི་རིང་བར་གོང་དུ་རྒྱས་པར་བསྟན་པ་ལྟར་འགྱུར་མེད་ཡེ་ཤེས་ཀྱི་ཐིག་ལེ་ནོར་བུར་ཅུང་ཟད་
བརྟན་པ་ནས་གཙུག་ཏོར་གྱི་བར་དུ་བརྟན་པས། མས་བརྟན་དགའ་བ་བཅུ་དྲུག་གི་ས་དང༌། 

གནས་སོགས་ས་བཅུ་གཉིས་འགྲུབ་པ་ནི་གསང་བའི་རིམ་པའོ། །དེ་ལ་ཡེ་ཤེས་ཀྱི་རིམ་པ་
རྫོགས་ནས་གསང་རིམ་རྒྱུད་ལ་མ་སྐྱེས་ཀྱི་བར་དུ་སྤྱོད་པ་བྱེད་པ་ནི་རྩེ་མོའི་སྦྱོར་བ་ཡིན་
ལ། རྩེ་མོ་ཆུང་ངུ་རྒྱུད་ལ་སྐྱེས་པ་ནས་བརྩམས་ཏེ་ཆོས་མཆོག་ཆེན་པོའི་བར་ནི་གསང་རིམ་
མོ། །གསང་བའི་རིམ་པ་དང༌། འཕགས་པའི་ས་བཅུ་རྣམས་སུ་རིག་པ་བརྟུལ་ཞུགས་ཀྱི་སྤྱོད་
པས་ལམ་བགྲོད་པ་ཡིན་ལ། སློབ་དཔོན་འདིས་མཛད་པའི་རྫོགས་རིམ་གྱི་གཞུང་གསུམ་པོ་
རྣམས་སུ་ས་བཅུའི་རྣམ་གཞག་བརྟན་པས་རིག་བརྟུལ་གྱི་སྤྱོད་པ་རྟོགས་སླ་ཞིང༌། ལས་དང་
པོ་པ་ལ་ཉེ་བར་མི་མཁོ་བར་དགོངས་ནས། ཟུར་ཙམ་མ་གཏོགས་ཞིབ་པར་མ་གསུངས་སོ། །
འདིར་ཕྱོགས་མཚོན་ཙམ་བཤད་ན། རིག་བརྟུལ་དངོས་དང༌། ཕོ་ཉ་མོ་སྒྲུབ་ཚུལ་གཉིས་
ལས། དང་པོ་ནི་ཡེ་ཤེས་ཀྱི་རིམ་པའི་རྟོགས་པ་དང་པོ་དྲོད་ཆུང་ངུ་མ་སྐྱེས་ཀྱི་བར་དུ་རིག་པ་
བརྟུལ་ཞུགས་ཀྱི་སྤྱོད་པ་བྱར་མི་རུང་ལ། དེ་ནས་ཡེ་ཤེས་ཀྱི་རིམ་པ་རྫོགས་ཀྱི་བར་ལ་བྱས་
ཀྱང་ལེགས་ལ་མ་བྱས་ཀྱང་རུང་མོད། སྤྱིར་བཏང་ཚེ་དེ་ཉིད་ཀྱིས་སྦྱོར་ལམ་དྲོད་རབ་དེ་ཐོབ་
པའི་སྔོན་རོལ་ཏུ། སྤྱིར་ཕོ་ཉའི་ལམ་དང༌། ཁྱད་པར་ལས་ཀྱི་ཕྱག་རྒྱའི་རྣལ་འབྱོར་དུས་ལན་
གཅིག་ནི་ངེས་པར་སྒྲུབ་དགོས་སོ། །དེའི་འོག་ཏུ་གསང་རིམ་གྱི་སྦྱོར་བ་ནས་བརྩམས་ཏེ། 
དགའ་བ་བཅོ་ལྔ་དང༌། ས་བཅུ་གཅིག་གི་བར་དུ་རིག་སྤྱོད་དཀྱུས་མ་དེ་སྤྱོད་པ་ཡིན་ལ། སྤྱོད་
པ་གསུམ་པོ་གང་སྤྱད་ཀྱང་ཆོག་པས། ལས་ཀྱི་ཕྱག་རྒྱ་སྟོན་པ་ངེས་པར་དགོས་པ་ནི་མ་ཡིན་
ནོ། །ས་བཅུ་གཉིས་པ་དང་འཕགས་པའི་མཐོང་ལམ་སྦྲགས་པ་ནི་ཉེ་རྒྱུ་མངོན་བྱང་གི་རིག་
སྤྱོད་ལ་བརྟེན་ནས་ཐོབ་བོ། །དེ་ནས་ཕྱོགས་ལས་རྣམ་པར་རྒྱལ་བའི་སྤྱོད་པ་ལ་བརྟེན་ནས། 
འཕགས་པའི་ས་བཅུ་བགྲོད་ལ། སླར་ཡང་ཉེ་རྒྱུ་མངོན་བྱང་ཆེན་པོའི་སྤྱོད་པ་ལ་བརྟེན་ནས། 
ས་ལྷག་མ་གཉིས་བགྲོད་དེ། རྫོགས་པའི་སངས་རྒྱས་འགྲུབ་པར་འགྱུར་རོ། །དེ་ལ་ཡེ་ཤེས་
ཀྱི་རིམ་པའི་སྐབས་ཀྱི་སྤྱོད་པ་ནི། ཨ་ཝ་དྷཱུ་ཏིའི་སྤྱོད་པ་སྟེ། དེ་ཡང་རང་གི་ཉམས་མྱོང་གི་ཡེ་

ཤེས་ཕྱི་རོལ་གྱི་རྐྱེན་གྱིས་མི་ཤིགས་པ་ལྟར་སྣང་ན། དེ་བརྟན་གཡོ་བརྟག་པའི་ཕྱིར་དུ། དུར་
ཁྲོད་ལ་སོགས་པར་ཀུན་ཏུ་སྤྱོད་པ་ནི་ཨ་ཝ་དྷཱུ་ཏི་གསང་སྤྱོད་ཞེས་བྱ་སྟེ། དེར་བརྟན་པ་ཐོབ་
འདུག་ན་ཟླ་བ་གཅིག་ཏུ་སྤྱོད་ལ། མི་བརྟན་ན་རེ་ཞིག་སྤྱོད་པ་བསྡུས་ཏེ་སྒོམ་པ་ལྷུར་བླང་
ངོ༌། །འདི་ལ་སྤྲོས་བཅས་སྤྲོས་མེད་ཤིན་ཏུ་སྤྲོས་མེད་གསུམ་ཀ་འབྱུང་སྲིད་ཀྱང༌། ཕལ་ཆེར་
རིག་མ་གཅིག་དང་མཉམ་རོལ་གྱི་སྤྲོས་མེད་དང༌། ལས་རྒྱ་སྤངས་པའི་ཤིན་ཏུ་སྤྲོས་མེད་གང་
རུང་ངོ༌། །དེ་ཟླ་བ་གཅིག་ཏུ་སྤྱད་ན་ནུས་པ་འབྲིང་དང་དྲོད་འབྲིང་དུ་འགྱུར་བས་ཕྱི་རོལ་གྱི་
རྐྱེན་དྲག་པོས་མི་གནོད་ཅིང༌། ཡུལ་ཐམས་ཅད་དང་བདེ་སྡུག་ཐམས་ཅད་ལམ་གྱི་གྲོགས་སུ་
འགྲོ་ལ། དེའི་ཚེ་རིགས་དང་སྤྱོད་པ་གསང་སྟེ་ཡུལ་གཞན་དུ་སྨྱོན་པའམ། ལྐུག་པའམ། མུ་
སྟེགས་ཅན་ལ་སོགས་པའི་ཚུལ་གྱིས། བདེ་སྡུག་སོགས་རོ་མཉམ་ཞིང༌། འཁོར་འདས་སྲེ་
བར་བྱེད་པ་ཡིན་ཏེ། འདི་ལ་ཡང་སྤྲོས་བཅས་ཅི་རིགས་པར་འཇུག་སྲིད་ཀྱང༌། སྤྲོས་མེད་
དང་ཤིན་ཏུ་སྤྲོས་མེད་ཤས་ཆེའོ། །དེས་ནུས་པ་རབ་དང་དྲོད་ཆེན་པོ་དང་རབ་ཏུ་གྱུར་བའི་
ཚེ། ཀུན་ཏུ་བཟང་པོའི་སྤྱོད་པའམ། དཔལ་ལྡན་རྒྱལ་ཚབ་ཀྱི་སྤྱོད་པ་བྱ་སྟེ། འཇིག་རྟེན་གྱི་
མངོན་དུ་གསང་སྔགས་པར་ཁས་མཆེ་བ་དང༌། ཇི་ལྟར་འདོད་པའི་ལྟ་སྟངས་ལ་སོགས་པ་
ནུས་པ་ཐོགས་པ་མེད་པར་གྲུབ་པས་ཚར་གཅོད་རྗེས་གཟུང་དང་གང་ལ་གང་འདུལ་སྐལ་བ་
དང་འཚམ་པར་སེམས་ཅན་གྱི་དོན་བྱེད་པ་དང༌། དགོངས་ཏེ་གསུངས་པའི་དམ་ཚིག་རྣམས་
དངོས་སུ་སྒྲུབ་པ་དང༌། མཉམ་པ་ཉིད་ཀྱི་སྤྱོད་པས་དུས་འདའ་བ་ཡིན་ནོ། །འདི་ལ་རང་གི་
མོས་པ་དང་བསྟུན་པས་སྤྱོད་པ་གསུམ་ཀར་འབྱུང་ངོ༌། །འདི་དག་ལ་རང་གི་ཁྱིམ་དུ་གནས་
ཀྱང་རུང༌། ཞིང་རྣམས་སུ་རྒྱུ་བ་ཡིན་ཀྱང་རུང་བ་ལས། སྤྲོས་བཅས་ཀྱི་སྤྱོད་པའི་སྐབས་རྒྱུད་
འདི་དག་གི་ལུགས་ལ་ཞིང་དུ་རྒྱུ་བ་གཙོ་ཆེ་ལ། སྤྲོས་མེད་ལ་དེ་གཉིས་ཆ་མཉམ།།ཤིན་ཏུ་
སྤྲོས་མེད་ལ་གནས་གཅིག་ཏུ་འདུག་པ་གཙོ་ཆེའོ། །གང་ཞིག་འཕགས་པའི་ས་ཐོབ་པ། རྣམ་

སྨིན་གྱི་ལུས་གནས་གྱུར་ཏེ་ཡེ་ཤེས་ཀྱི་སྐུ་སྐད་ཅིག་སྐད་ཅིག་ལ་སངས་རྒྱས་ཀྱི་ཞིང་མཐའ་
ཡས་པར་འགྲོ་བ་དེ་ནི། འཁོར་རི་རབ་ཀྱི་རྡུལ་སྙེད་དང་མཉམ་པའི་དཔའ་བོ་རྣལ་འབྱོར་
མའི་ཚོགས་དང་ལྷན་ཅིག་ཏུ་སྤྱོད་ཅིང༌། བདག་ཉིད་བདུད་བཞི་ལས་རྒྱལ་ཞིང༌། འགྲོ་བ་
གཞན་ཡང་བདུད་ཀྱི་གནས་ལས་གྲོལ་བར་བྱེད་པ་ནི། ཕྱོགས་ལས་རྣམ་རྒྱལ་ལོ། །དེ་ལྟར་
སྤྱོད་པའི་རིམ་པ་བསྟན་ནས། སྤྱོད་པའི་ངོ་བོ་ལ། སྤྲོས་བཅས་ཀྱི་སྤྱོད་པ་ནི། དཀྱིལ་འཁོར་
ཁང་པ་དངོས་སམ་རྗེས་མཐུན་པར། སྒྲུབ་པ་པོ་རང་ཉིད་གྲུབ་པའི་ཕྱག་རྒྱས་བསྐོར་ཏེ། 
ཐམས་ཅད་ཀྱང་ལྷའི་ཆས་སུ་ཞུགས་ནས་ཚོགས་ཀྱི་འཁོར་ལོའི་བྱ་བ་དང་འབྲེལ་བར་བརྡའ་
དང་བརྡའི་ལན་དང༌། གླུ་དང་གར་དང་རོལ་མོ་དང་ཕྱག་རྒྱ་དང་ཕྱག་རྒྱའི་ལན་དང༌། འདོད་
པའི་ཡོན་ཏན་ལྔའི་རོལ་པ་རྒྱ་ཆེན་པོ་ལ་རྟག་ཏུ་སྤྱོད་དོ། །སྤྲོས་མེད་ཀྱི་སྤྱོད་པ་ནི། ཡིད་དང་
མཐུན་པའི་གནས་སུ་ཕྱག་རྒྱ་མང་པོའམ་གཅིག་གིས་ཀྱང་རུང་སྟེ། ལྷའི་མཚན་མ་ཅུང་ཟད་
དང་བཅས་པས་འདོད་པའི་ཡོན་ཏན་ལྔ་ལ་རོལ་བའི་ཚོགས་ཀྱི་འཁོར་ལོ་སྟེ་བརྡ་དང༌། གླུ་
གར་ལ་སོགས་པའི་སྤྲོས་པ་ཆེར་མི་བྱེད་པའོ། །ཤིན་ཏུ་སྤྲོས་མེད་ནི་རང་རིག་ལས་སྐྱེས་པའི་
རིག་མ་དང་མཉམ་པར་སྦྱོར་ཞིང་གཉིས་ཀྱི་བསམ་གཏན་གྱི་ཡང་དག་པར་རོལ་བ་སྟེ། ནང་
གི་རྣལ་འབྱོར་ཁོ་ན་ལས། གཞན་སྤྲོས་པ་དང་འབྲེལ་བའི་ཚོགས་ཀྱི་འཁོར་ལོ་ཡང་སྤངས་
པའོ། །གནས་གཅིག་ཏུ་འདུག་པའི་སྤྱོད་པ་ནི། སྤྱོད་པ་དེ་གསུམ་པོ་གང་ཡིན་ཡང་རུང་
སྟེ། གནས་གཅིག་ཏུ་ཡུན་རིང་དུ་གནས་ཤིང་སྒྲུབ་པས། ནང་གི་རྩ་ཐིག་དག་པ་ན། ཕོ་ཉ་མོ་
རྣམས་ཀྱི་འདུ་བ་ཡང་གནས་དེ་ཉིད་དུ་ཐོབ་པའོ། །ཞིང་རྣམས་སུ་ཀུན་ཏུ་རྒྱུ་བའི་སྤྱོད་པ་ནི། 
སྤྱོད་པ་གསུམ་པོ་གང་ཡིན་ཀྱང་རུང་སྟེ། ཞིང་རྣམས་རྒྱུས་པས་ཞིང་སྐྱེས་ཀྱི་དཔའ་བོ་དང༌། 
རྣལ་འབྱོར་མ་རྣམས་ཀྱི་འདུ་བ་འབད་རྩོལ་མེད་པར་ངང་གིས་ཐོབ་པར་འགྱུར་ཏེ། འདིའི་
ནང་ཚན་གྱི་ཤིན་ཏུ་སྤྲོས་མེད་ལ་ནི། ཞིང་སྐྱེས་དེ་དག་ལ་ཡིད་ཀྱིས་རོལ་པ་ཡིན་ནོ། །སྤྱོད་པ་

དེ་ཐམས་ཅད་ཀྱང་རིག་མའི་རྐྱེན་ལས། རང་སེམས་ཞུ་བདེ་འཐུག་ཅིང་བརྟན་པར་མི་འགྱུར་
བར་བྱས་ནས། རང་གཞན་གྱི་གནས་ལུས་ལོངས་སྤྱོད་ཀྱི་རྣམ་འགྱུར་དང༌། བདེ་སྡུག་མཐོ་
དམན་ཐམས་ཅད་སེམས་ཉིད་བདེ་བ་དེར་རོ་མཉམ་ནས། དེ་ཐམས་ཅད་བདེ་ཆེན་གྱི་ངོ་བོར་
འཆར་བར་བྱེད་པ་ཡིན་ལ། ཁྱད་པར་ཉེ་རྒྱུའི་སྤྱོད་པ་གཉིས་ནི། དེའི་སྟེང་དུ་དབང་བསྐུར་
ལེན་པས་ཁྱད་པར་དུ་བྱས་པ་སྟེ། སངས་རྒྱས་སྤྲུལ་པའི་སྐུ་དང་ལོངས་སྤྱོད་རྫོགས་པའི་སྐུ་
ལས་དབང་བསྐུར་བ་ཐོབ་པའི་དབང་གི་ཡེ་ཤེས་དང་བཅས་པ་ཡིན་ཞིང༌། རྐྱེན་རིག་པའི་ལྷ་
མོ་ཡང་རིམ་པ་བཞིན་དུ་ཞིང་སྐྱེས་དང་ལྷན་སྐྱེས་སོ། །
གཉིས་པ་ནི་རྒྱུད་འདིའི་ལུགས་ཀྱི་སྤྱོད་པ་དང་འབྲེལ་བ་ལ་གལ་ཆེའོ། །ཕོ་ཉ་མོ་སྒྲུབ་
པ་ཡིན་ཏེ། ལེགས་པར་སྦྱངས་པའི་ཕྱག་རྒྱ་ནུས་པ་རྙེད་པར་གྱུར་པའམ། ལྷ་ལ་སོགས་
པའི་རིགས་ལས་བྱུང་བ་དམ་ཚིག་ལ་ཞུགས་ཤིང་ཡེ་ཤེས་བརྟན་པར་བྱས་པ་ནི་སྔགས་སྐྱེས་
ཀྱི་ཕོ་ཉ་མོའོ། །ཞིང་སྐྱེས་མ་རྣམས་མཆོད་པའི་དོན་དུ་དེ་ཁོ་ན་བསྟེན་ཞིང་གྲུབ་པ་ནི། ཞིང་
སྐྱེས་མའི་དངོས་གྲུབ་ཀྱི་ཆོ་ག་ལ་སྤྱོད་པའོ། །སྔགས་སྐྱེས་ལ་བརྟེན་ནས་ཞིང་སྐྱེས་དགྱེས་པ་
མཐར་ཕྱིན་པ་ན། ཞིང་སྐྱེས་ཉིད་ཀྱི་འདུ་བ་ཐོབ་པར་འགྱུར་རོ། །དེ་ནས་ས་བཅུ་ལ་སྤྱོད་པའི་
གནས་སྐབས་ན། རེ་ཤིག་དང་པོར་ལྷན་སྐྱེས་ཀྱི་སྒྲུབ་པ་ལ་འཇུག་དགོས་པ་མིན་ཡང༌། ས་
ལྔ་པ་ཕན་ཆད་ཇི་ལྟར་འོས་པ་ལ་ཞིང་སྐྱེས་གང་ཡང་རུང་བ་ཞིག་ལ་བརྟེན་ནས། ལྷན་ཅིག་
སྐྱེས་པའི་ཕོ་ཉ་མོ་རྣམས་མཆོད་པར་བྱའོ། །དེ་ཉིད་མཉེས་པ་རབ་ཀྱི་མཐར་ཐུག་པ་ན། ལྷན་
སྐྱེས་ཀྱི་ཕོ་ཉ་མོའི་འདུ་བ་དངོས་སུ་ཐོབ་སྟེ། ས་ལྷག་མ་ཇི་ཙམ་ཡོད་པ་རྣམས་དང༌། །ཉེ་རྒྱུའི་
སྤྱོད་པ་ཚུན་ཆད་ཀྱི་ལམ་རྣམས་ཐུན་གཅིག་གམ་ཞག་གཅིག་གམ། ཞག་བདུན་ནམ། ཤིན་ཏུ་
ཐོགས་ཀྱང་ཟླ་བ་ཕྱེད་ཀྱིས་མི་བགྲོད་པ་མི་སྲིད་དེ། །འཕགས་པའི་ས་མངོན་དུ་བྱེད་དོ། །དེ་
ལ་ཕོ་ཉའི་སྒྲུབ་པ་ཡོད་ན་ལམ་ཤིན་ཏུ་མྱུར་བ་ཡིན་ལ། མེད་ཀྱང་སྤྱོད་པ་སྤྱད་ན་འབྲས་བུ་

ལ་སྦྱོར་བར་ནི་ནུས་སོ། །སྤྱིར་ཕོ་ཉའི་ལམ་ཞེ་བྱ་བ། གཞན་ལུས་ཤེས་རབ་ཀྱི་ལམ་ཙམ་ལ་
གྲགས་པ་ཞིག་སྣང་ཡང༌། ཕོ་ཉ་གསུམ་གྱི་སྒྲུབ་པ་འདི་ནི། སྡོམ་པའི་རྒྱུད་སྡེ་ཉིད་ལས་ལྷག་
པར་སྔགས་པ། དྲོད་ཐོབ་པ་ཕན་ཆད་ཀྱི་སྤྱོད་ཡུལ་དུ་སྣང་ཞིང༌། འོན་ཀྱང་དེའི་རྒྱུད་{ལམ་
[ལས་]རིམ་པ་གཉིས་ལ་སློབ་པའི་ལས་དང་པོ་པས་ཀྱང༌། ཕོ་ཉ་གསུམ་ལམ་དུ་འཁྱེར་
ཚུལ་བྱེད་དགོས་པ་ཡིན་ནོ། །དེང་སང་བོད་ཀྱི་སྔགས་པ་ཕལ་ཆེ་བ་རྣམས་ལ་ཕོ་ཉ་ལམ་དུ་
མ་གྲགས་ཀྱང༌། རྣམ་པར་མ་བརྟགས་པའི་གཏུམ་མོ། ཁམས་གསུམ་གྱི་གཟུགས་བརྙན་
གྱིས་སྤྲས་པ། དུས་མཐའི་མེ་དང་མཉམ་པའི་གཟི་བརྗིད་ཅན། བདེ་བ་ལྷན་ཅིག་སྐྱེས་པའི་
འབྱུང་གནས་གང་ཡིན་པ་འདི་ནི། བཞི་པའི་ལམ་སྟེ་འདི་ཕོ་ཉའི་ལམ་གྱི་ཡང་མཆོག་ཡིན་
ཞིང༌། རྡོ་རྗེ་ཕོ་ཉ་མོ་རྣམས་ཀྱི་ལྷན་ཅིག་སྐྱེས་པ་དོན་དམ་པའི་ལམ་མོ། །ལས་རྒྱ་དང་འབྲེལ་
བའི་ཆགས་ལམ་གྱི་སྐབས་འདིར་ཕོ་ཉའི་དངོས་གྲུབ་ཀྱི་སྒྲུབ་པ་དང༌། རིག་སྤྱོད་ལ་མུ་བཞི་
ཡོད་དེ། གང་སྤྱོད་བསྡུས་སྒྲོན་མེ་སོགས་ལས་གསུང་པའི་དངོས་བསྟན་གྱི་སྤྱོད་པ་དེ་ཙམ་
ནི། རིག་སྤྱོད་ནི་ཡིན་ལ། ཕོ་ཉ་མོའི་སྒྲུབ་པ་མ་ཡིན་པའི་མུའོ། །ཚོགས་ཀྱི་འཁོར་ལོ་དང་
བདེ་སྡུག་སོགས་རོ་མཉམ་པའི་ཐབས་ལ་རྩོལ་བར་མི་བྱེད་པར། སྔགས་སྐྱེས་ལ་བརྟེན་ནས་
ཞིང་སྐྱེས་སྒྲུབ་པ་ནི། དེ་ལས་བཟློག་པའི་མུའོ། །ལྷག་མ་གོང་དུ་ཇི་སྐད་བསྟན་པའི་ཕོ་ཉ་
མོའི་སྒྲུབ་པ་རྣམས་ནི་གཉིས་ཀ་ཡིན་པའི་མུའོ། །ཡེ་ཤེས་མ་སྐྱེས་པ་སྐྱེད་པ་དང༌། སྐྱེས་པའི་
བརྟན་པའི་དོན་དུ་ཕོ་ཉའི་ལམ་དུ་གྲགས་པ་ཕྱག་རྒྱ་སྒོམ་པ་ནི། གཉིས་ཀ་མ་ཡིན་པའི་མུ་སྟེ་
བཞི་པའོ། །ཡེ་ཤེས་ཀྱི་རིམ་པ་དང༌། གསང་བའི་རིམ་པའི་སྐབས་སུ་བྱུང་བའི་བརྟུལ་ཞུགས་
ཀྱི་སྤྱོད་པ་རྣམས་ཀྱང༌། རིམ་པ་དེ་དང་དེ་ཉིད་དུ་འདུས་ཤིང༌། འཕགས་པའི་ས་བཅུ་ནི་སྤྱིར་
ལམ་ཡིན་ཀྱང༌། གསང་རིམ་གྱི་ལམ་དུ་མི་བསྡུ་བར་དེའི་འབྲས་བུ་ཞེས་བྱའོ། །དེ་དག་ཀྱང་
ལམ་གྱི་རྣམ་གཞག་གཞན་དག་གོ་མཚུངས་སྦྱར་ན། འཕགས་པ་ཀླུ་སྒྲུབ་ཡབ་སྲས་ཀྱི་རིམ་

ལྔ་དང༌། སྤྱོད་བསྡུས་ནས་བཤད་པའི་ལུས་དབེན་དང་རྒྱུད་རིམ་ཐད་མཉམ། ངག་དབེན་དང་
སྔགས་རིམ་མཉམ། སེམས་དབེན་ཡེ་ཤེས་ཀྱི་རིམ་པ་མཉམ། གསང་རིམ་གྱི་སྦྱོར་བ་དང༌། 
བདག་བྱིན་རླབས་པའི་རིམ་པ་མཉམ། གསང་རིམ་བསྡུ་དངོས་དང་མངོན་པར་བྱང་ཆུབ་
པའི་རིམ་པ་མཉམ། གསང་རིམ་གྱི་འབྲས་བུ་ནི་ཟུང་འཇུག་གི་རིམ་པའོ། །དྲིལ་བུ་ཞབས་ཀྱི་
རིམ་ལྔ་དང་སྦྱར་ན། བདག་བྱིན་བརླབ་པའི་རིམ་པ་དང་རྒྱུད་རིམ་མཉམ། སྣ་ཚོགས་རྡོ་རྗེའི་
རིམ་པ་དང་སྔགས་རིམ་མཉམ། ནོར་བུ་འགེངས་པའི་རིམ་པ་དང་ཡེ་ཤེས་ཀྱི་རིམ་པ་མཉམ། 
ཛ་ལནྡྷ་རའི་རིམ་པ་དང་གསང་རིམ་གྱི་སྦྱོར་བ་མཉམ། བསམ་མི་ཁྱབ་ཀྱི་རིམ་པ་དང་གསང་
རིམ་འདྲའོ། །དཔལ་དུས་ཀྱི་འཁོར་ལོ་དང་སེམས་འགྲེལ་སྐོར་གསུམ་གྱི་དགོངས་པ་རྣལ་
འབྱོར་ཡན་ལག་དྲུག་ལས། སོར་སྡུད་བསམ་གཏན་སྲོག་རྩོལ་གསུམ་དང་རྒྱུད་རིམ་སྦྱར། 
འཛིན་པ་སྔགས་རིམ་དང་ཡེ་ཤེས་ཀྱི་རིམ་པ་ལ་སྦྱར། གསང་རིམ་གྱི་སྦྱོར་བ་རྗེས་དྲན་དང༌། 
གསང་རིམ་དངོས་ཏིང་ངེ་འཛིན་དང་སྦྱར་རོ། །དེ་ཡང་སློབ་དཔོན་སོ་སོའི་གདམས་ངག་
དང༌། རྣམ་གཞག་ཐ་དད་པས་སྦྱོར་རོ་ཞེས་ཐ་སྙད་བྱས་ཀྱི། གང་དེ་དག་རྣལ་འབྱོར་དུ་བྱེད་
པའི་ཉམས་མྱོང་དང་ཡེ་ཤེས་ནི་ལམ་ཐད་སོ་མཉམ་ཕྱིན་ཆད་མི་འདྲ་བའི་ཁྱད་པར་ཡེ་མེད་
དེ་རྟོགས་པ་རིགས་གཅིག་པར་ཤེས་པར་བྱའོ། །རྒྱས་པར་བསྟན་པ་ཞེས་བྱ་བ་ནི། རྩ་བའི་
རྒྱུད་དུ་སྦས་ཤིང་མི་གསལ་བ་རྣམས་བཤད་པའི་རྒྱུད་དུ་གསལ་བར་ཕྱེ་བར་འདིར་བཀོད་པ་
སྟེ། པདྨ་ཁ་ཕྱེ་བ་ལ་པདྨ་རྒྱས་པར་བརྗོད་པ་བཞིན་ནོ། །གསུམ་པ་རྗེས་བཤད་ཟིན་གྱི་དོན་
ནི། དེའི་འོག་ཏུ་དཔྱིད་ཀྱི་ཐིག་ལེའི་ཕན་ཡོན་དང་མཐུ་སྟོབས་བསྟན་པ་སྟེ། གང་ཞིག་རལ་
གྲི་དང་ནི་མིག་སྨན་རྐང་པ་བྱུག་དང་རི་ལུ་ས་འོག་གནོད་སྦྱིན་མོ། །འཇིག་རྟེན་གསུམ་གྱི་
ཁོངས་ན་གནས་པའི་མདོ་རྒྱུད་རྟོག་གནས་ལས་ཀྱི་རྗེས་འགྲོ་དངོས་གྲུབ་རྣམས། །གང་ཞིག་
ཐམས་ཅད་དུ་ནི་རྫུ་འཕྲུལ་ཆེ་བ་རང་གནས་འདོད་པ་དམ་པ་ལྔ་ལྡན་པ། །དེ་དག་ཐམས་ཅད་

དཔྱིད་ཀྱི་ཐིག་ལེའི་རྣལ་འབྱོར་མཐུ་སྟོབས་ལས་ནི་བྱུང་བར་བསྟན། །ཞེས་པ་སྟེ་ཕལ་ཆེར་
གོང་དུ་བཤད་པ་ལྟར་ལས། དཔྱིད་ཐིག་ཁ་སྦྱོར་གྱི་ཡེ་ཤེས་གོམས་པས་དེ་དག་འགྲུབ་ཅིང་
གོང་སྔགས་བཏུའི་སྐབས་སུ་བཤད་པ་ལྟར། འཁོར་ལོ་བཞིའི་ཡི་གེའི་སྟོབས་ལས་ཀྱང་ངོ༌། །
མཛད་བྱང་ནི། སྤྱོད་པའི་བརྟུལ་ཞུགས་ཅན་དཔལ་སློབ་དཔོན་ནག་པོ་ཞེས་བྱ་བས། བླ་
མའི་མན་ངག་ཤེས་པ་དང༌། རྗེ་བཙུན་དཔལ་ཧེ་རུ་ཀ་ཡང་རྨི་ལམ་དུ་གྱུར་པར་རྟོགས་ནས། 
དཔལ་འཁོར་ལོ་སྡོམ་པའི་མན་ངག་ལས། ཕྱི་རོལ་དང་མཐུན་པའི་ཚུལ་གྱིས་རང་བཞིན་གྱི་
བསམ་གཏན་གྱིས་གསལ་བར་བྱས་པ་སྟེ། བློ་གྲོས་དམན་པས་གོ་བར་བྱ་བའི་ཕྱིར། དཔྱིད་
ཀྱི་ཐིག་ལེ་ཞེས་བྱ་བ་འདི་མདོར་མཚོན་པ་སྟེ། རྡོ་རྗེ་ཕག་མོ་དང་དཔལ་ཧེ་རུ་ཀའི་བཀའ་ལུང་
གིས་བསྟན་པ་ལས། དཔྱིད་ཀྱི་ཐིག་ལེ་ཞེས་བྱ་བ་དེ་བརྗོད་པའི་གཞུང་རྫོགས་སོ། །ཞེས་པ་
སྟེ་བླ་མའི་མན་ངག་དང༌། དཔལ་ཧེ་རུ་ཀའི་ལུང་བསྟན་པ་དང༌། རང་བཞིན་བསམ་གཏན་
གྱིས་གསལ་བར་བྱས་པ་སྟེ། རང་གི་ཉམས་སུ་མྱོང་བ་གསུམ་འཛོམ་པས་འདི་མཛད་དོ་ཞེས་
པ་དང༌། དགོས་པ་ནི་བློ་གྲོས་དམན་པས་རྟོགས་པར་བྱ་བའི་ཕྱིར་ཏེ། མདོར་མཚོན་པ་ནི་
ཅུང་ཟད་ཙམ་གསལ་བར་བྱས་ཞེས་པའོ། །རྡོ་རྗེ་ཕག་མོ་སོགས་ལ་དཔེ་ཁ་ཅིག་ལས། ཐིག་
ལེ་རྡོ་རྗེ་ཕག་མོ་དང༌། དཔྱིད་དཔལ་ཧེ་རུ་ཀ་བསྟན་པས། དེ་བརྗོད་པའི་གཞུང་དཔྱིད་དང་
ཐིག་ལེ་ཞེས་བྱ་བ་ཡིན་ཏེ། ཞེས་འབྱུང་ཞིང༌། འགོས་འགྱུར་ལས། དཔལ་ཧེ་རུ་ཀ་དང་རྡོ་
རྗེ་ཕག་མོའི་བ་སན་ཏ་ཏི་ལ་ཀ་སྟོན་ཞིང༌། བརྗོད་པར་བྱེད་པའི་གཞུང་ལ་ཡང་དེ་སྐད་ཅེས་
བྱའོ་ཞེས་འབྱུང་སྟེ། བརྗོད་བྱ་དཔྱིད་ཀྱི་ཐིག་ལེ་སྟོན་པས། བརྗོད་བྱེད་གཞུང་ལ་ཡང་དཔྱིད་
ཀྱི་ཐིག་ལེ་ཞེས་བཏགས་སོ། །ཞེས་པའོ། །གཞུང་མཛད་པ་པོའི་ཆེ་བ་ནི། འགྲེལ་ཆེན་ལས། 
སློབ་དཔོན་ཆེན་པོ་དཔལ་ནག་པོ་ཞབས་ཞེས་བྱ་བ། བཞི་པ་ཕྱག་རྒྱ་ཆེན་པོའི་དངོས་གྲུབ་
བརྙེས་པ། རང་དང་གཞན་གྱི་དོན་སྒྲུབ་པ་ལ་བརྟུལ་ཕོད་པ། དཔལ་ཧེ་རུ་ཀ་མངོན་སུམ་

དུ་གཟིགས་ཤིང་སངས་རྒྱས་གཉིས་པ་ལྟ་བུ། གདུལ་བྱ་འཇིག་རྟེན་དང་འཇིག་རྟེན་ལས་
འདས་པ་རྟོགས་པར་བྱེད་པ། རྣམ་པར་བཀྲ་ཞིང་རྨད་དུ་བྱུང་བའི་རྣལ་འབྱོར་མའི་རྒྱུད་སྟོན་
ཞིང༌། ཁྱད་པར་དུ་འཕགས་པའི་སྤྱོད་པ་མཐོང་བ་ལ་བསྐུལ་བ། རང་གི་ཤེས་རབ་ལ་སྣང་
བཞིན་པའི་རྣམ་པ་སྣ་ཚོགས་པའི་ཉེ་བར་བསྟན་པ་དང༌། སྣང་བཞིན་པའི་མན་ངག་གི་ཁྱད་
པར་དེའི་དོན་གྱི་སླད་དུ་རབ་ཏུ་གསལ་བའི་དགོངས་པ་བརྩོན་པར་མཛད་དོ། །ཞེས་འབྱུང་
བ་ལྟར་རོ། །འགྱུར་བྱང་ནི། མཁས་པ་དཔལ་ལྡན་བློ་གྲོས་བཟང༌། །གྲགས་པའི་ཞལ་སྔ་
ནས་དང་ནི། །སྒྲ་སྒྱུར་མར་པ་ཡིད་གཞུང་བློ། །ཆོས་ཀྱི་དབང་ཕྱུག་ཅེས་པས་བསྒྱུར། །ཞེས་
པ་ནི་མར་པ་དོལ་པའི་འགྱུར་གྱི་འགྱུར་བྱང་ཡིན་ཞིང༌། གློག་སྐྱ་འགྱུར་ལ་ནི། འབྲོག་འགོས་
གཉིས་ཀྱི་འགྱུར་བྱང་སྨོས་པའི་རྗེས་སུ། འགར་སྟོན་དགེ་བས་ཀྱང་ཟུར་བཅོས། ཀློག་སྐྱ་
ཤེས་རབ་རྩེགས་ཀྱིས་ལེགས་པར་ཞུས་ཏེ་དག་གོ་ཞེས་འབྱུང་ངོ༌། །དུས་ཕྱིས་ཇོ་བོ་སུ་མ་ཏི་
ཀིརྟིའི་དཔེ་ལ་ཞུས་དག་བྱས་ཞེས་འབྱུང་བ་ནི་མལ་གྱོས་འགྱུར་བཅོས་བྱས་པ་ལ་ཡོད་དེ། 
མར་དོ་ཀློག་སྐྱ་མལ་གྱོ་སྟེ་འགྱུར་རྐྱང་གསུམ་དང་མར་དོ་དང་ལོ་ཆུང་གཉིས་འདུས་རྣམས། 
འགྱུར་ཁྱད་ཅུད་ཟད་ཙམ་ལས་མེད་ལ། དེ་དག་དང་འབྲོག་འགོས་ཀྱི་འགྱུར་རྣམས་ཁྱད་ཆེ་
བར་ཡོད་ཅིང༌། རྭ་འགྱུར་ནི་འགོས་དང་ཕལ་ཆེར་འདྲའོ། །
འདིར་སྨྲས་པ། ཟབ་ཡངས་དཔྱིད་ཀྱི་ཐིག་ལེའི་གཞུང་ལུགས་ནི། །གྲུབ་པའི་རྗེས་
འཇུག་རྣམས་ལ་ཡིད་བཞིན་ནོར། །འོན་ཀྱང་གཞན་གྱིས་གསལ་བར་མ་ཕྱེ་ན། །མ་ནོར་ཇི་
བཞིན་འཆད་འདི་ངོ་མཚར་ཆེ། །འདི་ལས་དགེ་བ་ཅུང་ཟད་གང༌། །ཐོབ་པ་དེས་ནི་སེམས་
ཅན་རྣམས། །ཧེ་རུ་ཀ་དཔལ་གནས་ཐོབ་སྟེ། །ཆོས་ཀུན་ལྷན་སྐྱེས་བདེར་གནས་ཤོག །ཅེས་
པ་འཕགས་པ་དཔྱིད་ཀྱི་ཐིག་ལེའི་གཞུང་རྣམ་པར་བཤད་པ་ངེས་གསང་རྒྱ་མཚོའི་སྙིང་པོ་
ཞེས་བྱ་བ་འདི་ཡང༌། གྲུབ་པའི་དབང་ཕྱུག་སྤྱོད་པའི་རྡོ་རྗེའི་མཚན་གྱིས་བྱིན་གྱིས་བརླབས་

པ། རྒྱལ་ཁམས་པ་ཏཱ་ར་ནཱ་ཐས་ནགས་རྒྱལ་གྱི་དབེན་གནས་སུ་སྦྱར་བའོ།། །།དགེ་ལེགས་
འཕེལ། མངྒཾ། ཞུས་དག

༄༅། །གྲུབ་པའི་སློབ་དཔོན་ཆེན་པོ་ནག་པོ་སྤྱོད་པ་པའི་དགོངས་དོན་
རིམ་བཞི་ལམ་སློངས་སྙིང་པོར་
དྲིལ་བ་བཞུགས། 
༄༅། །ན་མོ་གུ་རུ། བདེ་ཆེན་ཐུགས་རྗེའི་དབང་ཕྱུག་ནི། །གདུལ་དཀའ་འདུལ་ཕྱིར་ཧེ་
རུ་ཀར། །སྟོན་མཛད་དེ་ལ་གུས་བཏུད་ནས། །མཆོག་གི་བསྙེན་པའི་མན་ངག་བཤད། འདིར་
དཔལ་འཁོར་ལོ་སྡོམ་པའི་རྒྱུད་ལས་འབྱུང་བའི་མན་ངག་གི་རིམ་པ། གྲུབ་པའི་སློབ་དཔོན་
ཆེན་པོ་ནག་པོ་སྤྱོད་པ་པའི་དགོངས་དོན་རིམ་བཞི་ལམ་སློངས་སྙིང་པོར་དྲིལ་བ་ནི་འདི་ཡིན་
ཏེ། 
སྔོན་འགྲོ་དང༌། དངོས་གཞི་དང༌། རྗེས་ཀྱི་རིམ་པའོ། །དང་པོ་ལ། ཆོས་སྤྱོད་ཐམས་
ཅད་ཀྱི་སྔོན་འགྲོ་སྐྱབས་འགྲོ་སེམས་བསྐྱེད། སྡིག་སྒྲིབ་སྦྱོང་བར་བྱེད་པ་རྡོ་རྗེ་སེམས་དཔའི་
བསྒོམ་བཟླས། ཚོགས་རྫོགས་ཤིང་བྱིན་རླབས་འཇུག་པར་བྱེད་པ་མཎྜལ་དང་བླ་མའི་རྣལ་
འབྱོར་གྱི་འཁྲིད་དོ། །དང་པོ་སྤྱི་དང་འདྲ་བ་ལས། སྐྱབས་ཡུལ་གྱི་གཙོ་བོ་བླ་མ་དང་ཡི་དམ་
དབྱེར་མེད་དུ་བྱེད་པ་གཙོ་ཆེ། མཐའ་ཅིག་ཏུ་ངེས་བཟུང་ནི་མི་དགོས་སོ། །
གཉིས་པ་ནི་རྡོར་སེམས་ཧེ་རུ་ཀའི་ལྷ་སྒོམ་པ་དང་དེའི་ཡིག་བརྒྱ་བཟླ་བའི་ཆོ་ག་སྟེ་སྤྱི་
དང་འདྲའོ། །གསུམ་པ་མཎྜལ་དང་བླ་མའི་རྣལ་འབྱོར་གྱི་འཁྲིད་གཉིས་ལས་དང་པོ་སྤྱི་དང་
འདྲ་བ་ལས། སྐྱབས་ཡུལ་གྱི་གཙོ་བོ་ངོ་བོ་བླ་མ་རྣམ་པ་ཡི་དམ་གྱི་རྣམ་པ་ཅན་དུ་བྱེད་དོ། །
འདི་ལ་མཆོད་ཡུལ་གྱི་མཎྜལ་འཆའ་ན། མཎྜལ་གྱི་ཆོ་ག་རྒྱས་པ་ནས་འབྱུང་བ་བཞིན་ཏེ། 

ཚོགས་ཁྱད་པར་ཅན་གསོག་པའི་ཕྱིར་དུ་སྤྲོས་པ་ལ་མོས་པ་རྣམས་ཀྱིས་སྒྲུབ་པར་བྱ་བ་ཉིད་
དོ། །
གཉིས་པ་ནི་གནས་ཁང་སྲུང་བའི་འཁོར་ལོ་གཞལ་ཡང་ཁང་དང་བཅས་པར་གྱུར་པའི་
དབུས་སུ། སེང་ཁྲི་པད་ཉི་འཇིགས་བྱེད་དུས་མཚན་གྱི་གདན་ལ། རྩ་བའི་བླ་མ་འཁོར་ལོ་
བདེ་མཆོག་ཞལ་བཞི་ཕྱག་བཅུ་གཉིས་པ། ཡུམ་རྡོ་རྗེ་ཕག་མོས་འཁྱུད་པའི་སྐུ་ཅན། འཁོར་
དཔའ་བོ་རྣལ་འབྱོར་མ་དྲུག་ཅུ་རང་རང་གི་གནས་ན་བཞུགས་པ། གཞན་རྩ་བརྒྱུད་ཀྱི་
བླ་མ་ཡི་དམ་ལྷ་ཚོགས་སངས་རྒྱས་བྱང་སེམས། འཕགས་པ་ཉན་རང་ཆོས་སྐྱོང་སྲུང་མ་
ཐམས་ཅད་ཀྱང་གཞལ་ཡས་ཁང་གི་ཕྱོགས་མཚམས་སྟེང་འོག་ཕྱི་ནང་ཐམས་ཅད་ཁྱབ་པར་
བཞུགས་པ་ལ། མཆོད་པའི་སྤྲིན་ཕུང་བསམ་གྱིས་མི་ཁྱབ་པས་ཕྱི་ནང་ཐམས་ཅད་སྟིབས་
པར་མོས་ཏེ། ཕྱག་འཚལ། སྐྱབས་འགྲོ། མཆོད་བསྟོད་རྣམས་སྔོན་དུ་འགྲོ་བས་གསོལ་བ་
དྲག་ཏུ་གདབ། སྐུའི་འོད་ཟེར་ལས་དབང་བཞི་ལེན་པའི་དམིགས་པ་བྱ། ཅུང་ཟད་སྤྲོས་པ་
ལ་དགའ་ན། གསོལ་གདབ་ཀྱི་སྔོན་དུ། སེམས་བསྐྱེད་སྡོམ་གཟུང་གཉིས་དང༌། འོད་ཟེར་གྱི་
དབང་བཞིའི་རྗེས་སུ། ཆུ་དབང༌། གསང་དབང༌། ཤེར་དབང༌། བཞི་པ་རྣམས་ཀྱི་དངོས་གཞི་
རྣམས་བླང་བར་བྱའོ། །མཐར་འཁོར་རྣམས་རྩ་བའི་བླ་མ་ལ་ཐིམ། དེ་རང་ཉིད་ལ་ཐིམ། དགེ་
བ་བྱང་ཆུབ་ཏུ་བསྔོ་ཞིང༌། བླ་མས་རྗེས་སུ་འཛིན་པའི་སྨོན་ལམ་བཏབ་བོ། །
གཉིས་པ་དངོས་གཞི་ལ། ཐུན་མོང་གི་རྣལ་འབྱོར་དང༌། ཐུན་མོང་མ་ཡིན་པའི་རྣལ་
འབྱོར་གཉིས་སོ། །དང་པོ་ལ། སྔགས་ཀྱི་རང་ལམ་ལ་འཇུག་པ་ཐུན་མོང་གི་རྣལ་འབྱོར་
བསྐྱེད་རིམ་མན་ངག་གི་གནད་ལ་བསླབ་པ་དང༌། ལམ་ཐམས་ཅད་ཀྱི་ཐུན་མོང་དུ་གོལ་ས་
བཅད་ཅིང་ཐར་པའི་འཇུག་ངོགས་སུ་དཀྲི་བ་ལྟ་བ་མན་ངག་གི་གནད་ལ་བསླབ་པ་གཉིས་
སོ། །དང་པོ་ལ། མོས་པས་བསྒོམ་པའི་རྣལ་འབྱོར་དང༌། མངོན་གྱུར་བསྒོམ་པའི་རྣལ་འབྱོར་

གཉིས་ཀྱི། དང་པོ་མོས་སྒོམ་ནི་འདི་ཉིད་ཀྱི་སྒྲུབ་ཐབས་ལས་ཇི་སྐད་འབྱུང་བ་ལྟར། བསྐྱེད་
པའི་རིམ་པའི་ཡན་ལག་རྣལ་འབྱོར་དགུ་དང་བཅས་པ་ཐུན་བཞི་སོགས་ཇི་ལྟར་རིགས་པར་
སྦྱང་གཞི། སྦྱོང་བྱེད། སྦྱང་བྱ། སྦྱངས་འབྲས་རྣམས་སོ་སོར་ངོ་སྤྲད་དེ་མ་ཡེངས་པར་བསྒོམ་
པ་ལ་བསླབ་ཅིང༌། གཙོ་བོའི་དོན་ལྷ་སྒོམ་པ་ཡིན་ཀྱང༌། བཟླས་པ་ལ་སྤྲོ་ན། གྲངས་སམ་
མཚན་མའི་བསྙེན་པ་ཅི་རིགས་པ་མཐར་ཕྱིན་ཕྱིན་དུ་བསྒོམ་པ་ཡིན་ནོ། །འོན་ཀྱང་འདི་ཙམ་
གྱིས་ལྷ་སྐུ་སོགས་ལ་གསལ་སྣང་ཐོབ་པ་དང༌། བརྟན་པ་ཐོབ་པ་དང༌། མཐར་ཕྱིན་པ་ནི་
བསགས་ཁྱབ་ཅན་ཡིན་ན་མ་གཏོགས་གཞན་ལ་འབྱུང་དཀའ་བས། མངོན་གྱུར་སྒོམ་པ་ངེས་
པར་དགོས་ལ། འོན་ཀྱང་དེའི་ཚེ་བར་ཆད་མི་འཇུག་ཅིང་ཏིང་ངེ་འཛིན་ལ་འདྲིས་པར་བྱ་བའི་
དོན་དང༌། དོན་གྱི་གཙོ་བོ་ཚོགས་རྒྱ་ཆེན་པོ་བསོག་ཅིང༌། སྦྱང་བྱ་སྦྱོང་བྱེད་ཀྱི་རྟེན་འབྲེལ་
ཁྱད་པར་ཅན་འགྲིག་པའི་དོན་ཡིན་པས། མོས་སྒོམ་འདི་ཡང་མཆོག་ཏུ་གལ་ཆེ་བ་ནི་ཡིན་ནོ། །

གཉིས་པ་མངོན་གྱུར་སྒོམ་པ་ནི། ལྷའི་རྣལ་འབྱོར་ལ་བསླབ་པའི་ཐབས། ལོབས་པའི་
ཚད། བརྟན་པའི་དུས་སོ། །དང་པོ་ལ། རྣམ་པ་ལ་བསླབ་པ། གོ་རིམ་ལ་བསླབ་པ། ཐུན་
མཚམས་ལ་བསླབ་པའོ། །དང་པོ་རྣམ་པ་ལ་བསླབ་པ་ནི། བྲིས་སྐུ་མཚར་བ་ཞིག་མེ་ལོང་
ལ་སོགས་པའི་འོད་དང་ལྡན་པར་བྱས་ལ། ཆུ་སྲང་གཉིས་གསུམ་དུ་སེམས་མ་ཡེངས་ཤིང་
མིག་རྩེ་གཅིག་ཏུ་བལྟ། ཡང་དེ་ཁའི་རྣམ་པ་ཡིད་ལ་འཆར་བར་བྱས་ཏེ་ཅུང་ཟད་བསྒོམ། དེ་
ལྟར་བལྟ་བ་དང་སྒོམ་པ་སྤེལ་མར་བྱས་པས། དབང་པོ་རབ་འབྲིང་ཐ་གསུམ་གྱི་འཆར་ཚུལ་
འབྱུང་བས་དེ་དང་མཐུན་པར་བསླབ། གཉིས་པ་གོ་རིམ་ལ་བསླབ་པ་ནི། དང་པོ་རིམ་པར་
བསླབ་པ་ཡིན་ཏེ། གཙོ་བོ་ལ་གསལ་ན་ཡུམ་གསལ་གདབ་པ་སོགས་ལྷ་རྣམས་ལ་རིམ་
གྱིས་བསླབ་པ་དང་གཞལ་མེད་ཁང་དང༌། དུར་ཁྲོད་དང༌། སྲུང་བའི་འཁོར་ལོའི་བར་དུ་རེ་

རེ་བཞིན་དུ་སྦྱངས། སོ་སོ་ལ་བརྟན་པ་ཐོབ་ན་ཉིས་སྡེབས་གསུམ་སྡེབས་བྱེད་ཀྱིན་སྦྱངས། 
མཐར་འཁོར་ལོ་མ་ལུས་པ་ཅིག་ཅར་གསལ་བའི་བར་དུ་སྦྱངས། གཉིས་པ་མ་ངེས་པར་
བསླབ་པ་ནི། རེས་འགའ་ལྷ་ཉུང་ངུ་དཀྱིལ་འཁོར་རྒྱ་ཆུང་ངུ་ལ་བསླབ། རེས་འགའ་ལྷ་མང་
བ་དཀྱིལ་འཁོར་རྒྱ་ཆེ་བ་ལ་བསླབ། དེ་བཞིན་དུ་སྐུ་མདོག་མ་ངེས་པ་དང༌། སྐུའི་ཚད་མ་ངེས་
པ་དང༌། ཞལ་ཕྱག་བཞུགས་ཚུལ་སོགས་ཀྱང་མ་ངེས་པ་ལ་བསླབ་པ་དང༌། མང་པོ་ཉུང་ངུར་
བསྡུ་བ་དང༌། ཉུང་ངུ་མང་པོར་སྤེལ་བ་སོགས་སྤྲོ་བསྡུ་སྣ་ཚོགས་ལ་བསླབ་པས། དེ་དག་སོ་
སོ་ཐད་ཀར་གསལ་སྣང་ཐོབ་པ་ན། གོ་རིམ་ལ་ལོབས་པ་ཡིན་ཞིང༌། འོན་ཀྱང་དེ་དག་བརྟན་
པར་བྱ་བའི་ཕྱིར་ཡུན་སྲིང་སྟེ་སྐྱར་གྱིན་སྒོམ་པར་ཡང་བྱའོ། །
གསུམ་པ་ཐུན་མཚམས་ལ་བསླབ་པ་ནི། སྔར་གྱི་དེ་དག་ལ་ཅི་རིགས་པར་ལོབས་ནས། 
ཐུན་བཞི་ལྟ་བུར་སྒོམ་ཞིང༌། དེ་ལ་བརྟན་ན་གཉིས་སྦྲེལ་ཏེ་ཐུན་གཉིས་སུ་བྱ། དེ་ལ་བརྟན་ན་
མཚན་རིལ་པོ་ཐུན་གཅིག་ཏུ་བྱས་ནས་བསྒོམ་མོ། །དེ་ལའང་བརྟན་ན་ཉིན་མཚན་སྦྲེལ་ནས་
སྒོམ་པ་སོགས་ལ་རིམ་གྱིས་བསླབ་པས། མཐར་ཞག་མང་པོར་མི་འཆོར་བ་འབྱུང་ངོ༌། །དེ་
ཡང་ཁམས་སྙོམས་པའི་ཚེ་ཉིན་ཞག་གཅིག་བར་མ་ཆད་པར་མཉམ་བཞག་ཐུན་གཅིག་གི་
གནས་པ་བྱུང་ན། རེ་ཞིག་གོ་རིམ་ལ་ལོབས་པར་ཤེས་པར་བྱའོ། །
གཉིས་པ་ལོབས་པའི་ཚད་ལ། མི་མཉམ་པར་ལོབས་པ་དང༌། མཉམ་པར་ལོབས་པ་
དང༌། ལྷག་པར་ལོབས་པ་གསུམ་ཁ་དོག་ལ་ལོབས་པའི་ཚད་ཡིན་ལ། དམིགས་པ་གང་
འདོད་དུ་བསྒྱུར་བ་ལ་དབང་འབྱོར་ན། གོ་རིམ་ལ་ལོབས་པའི་ཚད་དང༌། དུས་ལ་འཕེན་པ་
གང་བཏང་བ་དེ་ཙམ་དུ་གནས་ན། ཐུན་མཚམས་ལ་ལོབས་པའི་ཚད་དོ། །གསུམ་པ་བརྟན་
པའི་ཚད་ནི། ཁ་དོག་ལ་བརྟན་པ། དབྱིབས་ལ་བརྟན་པ། གྲངས་ལ་བརྟན་པ། དུས་ལ་
བརྟན་པ་ཐོབ་པའི་ཚད་དེ་བཞིའོ། །དེ་ལྟར་ན། སློབ་པའི་ཚུལ་གསུམ། ལོབས་པའི་ཚད་ལྔ། 

བརྟན་པའི་ཚད་བཞི་སྟེ་བསྐྱེད་རིམ་མངོན་གྱུར་སྒོམ་པ་མན་ངག་གི་གནད་བཅུ་གཉིས་སོ། །
གཉིས་པ་གོལ་ས་བཅད་ཅིང་ཐར་པའི་འཇུག་ངོགས་སུ་དཀྲི་བ་ལྟ་བ་མན་ངག་གི་གནད་
ལ་བསླབ་པ་ལ། གཏན་ལ་དབབ་བྱ། གནས་ལུགས་ཡུལ་གྱི་ལྟ་བའི་གནད་གསུམ། གཏན་
ལ་འབེབས་བྱེད་རྐྱེན་གྱི་གནད་གཅིག །གཏན་ལ་འབེབས་ཚུལ་ཡུལ་ཅན་སྒོམ་པའི་གནད་
གསུམ། གོལ་ས་གཅོད་པ་ངོ་སྤྲོད་པའི་གནས་ལྔ་སྟེ། དེ་རྣམས་སོ་སོར་ཕྲལ་ན་ལྟ་བ་མན་ངག་
གི་གནད་བཅུ་གཉིས་སུ་བཞེད་དོ། །དང་པོ་ནི། སྣང་བ་མཚན་ཉིད་མེད་པ་སྟེ། རྒྱུ་རྐྱེན་འབྲས་
བུ་གནས་ལུས་ལོངས་སྤྱོད་ཐམས་ཅད་བདེན་མེད་སྒྱུ་མ་ལྟ་བུའི་དོན་དང༌། འཁོར་བ་རང་
བཞིན་མེད་པ་སྟེ། ལས་དང་ཉོན་མོངས་སྡུག་བསྔལ་གསུམ་ཡང༌། རྨི་ལམ་ལྟ་བུར་སྣང་ཙམ་
མ་གཏོགས་མ་གྲུབ་པས། རྣམ་རྟོག་ཙམ་དུ་ཤེས་པར་བྱ་བ་དང༌། རང་སེམས་ཟུང་དུ་འཇུག་
པ་སྟེ། གདོད་ནས་སྤྲོས་བྲལ་གཟུང་འཛིན་གཉིས་མེད་ཀྱི་ཡེ་ཤེས། འགྱུར་མེད་དབྱིངས་སུ་
གཏན་ལ་འབེབས་པ་སྟེ་གསུམ་མོ། །གཉིས་པ་རྐྱེན་གྱི་གནད་ནི་བླ་མའི་མོས་གུས་སོ། །
གསུམ་པའི་གནད་གསུམ་ནི། སྣང་གྲགས་ཐམས་ཅད་སེམས་སྣང་དུ་གཏན་ལ་ཕབ། 
སེམས་སྟོང་ཉིད་བརྗོད་མེད་རྩ་བྲལ་དུ་གཏན་ལ་ཕབ། སྟོང་ཉིད་བདེ་ཆེན་ལྷན་ཅིག་སྐྱེས་
པའི་ཡེ་ཤེས་སུ་གཏན་ལ་འབེབས་པའོ། །བཞི་པའི་གནད་ལྔ་ནི། སྣང་བ་སེམས་ཀྱི་དཔེ་
རྨི་ལམ། སྣང་ཡང་མ་གྲུབ་པའི་དཔེ་ཆུ་ཟླ་དང་ཐལ་མོའི་སྒྲ་ལྟ་བུ། རང་བཞིན་དང་སྣང་བ་
གཅིག་ཐ་དད་སོགས་སྤྲོས་པ་ལས་གོལ་བའི་དཔེ་མར་མེ་དང་མར་མེའི་འོད། སྣང་སྟོང་
ཟུང་དུ་འཇུག་པའི་དཔེ་སྐྱེས་བུའི་ལུས་ལ་བལྟས་ནས་ངོ་སྤྲོད་པ། ཀུན་ཁྱབ་འགྱུར་མེད་ཀྱི་
དཔེ་ནམ་མཁའ་སྟེ་ལྔའོ། །ལྟ་བའི་གནད་འདི་ཐམས་ཅད་ལ་གནད་དུ་རེག་ན་དབང་པོ་རང་
ལོག་དང༌། ཡེ་ཤེས་རང་ཤར་དང༌། སྐྱེ་མེད་ཐུག་ཕྲད་དང༌། སོ་སོར་རང་རིག་དང༌། མཉམ་
རྗེས་དབྱིངས་སུ་ཐིམ་པ་ཞེས་བྱ་བ་ཡིན་ནོ། །དོན་ལ་འཁོར་འདས་རོ་མཉམ་ལམ་དུ་ལོང་

བ་ཡིན་ནོ། །འདི་ཉིད་དོན་གྱི་རྫོགས་པའི་རིམ་པའི་རྣལ་འབྱོར་གྱི་ཉམས་མྱོང་མཆོག་དང་
འབྲེལ་བའི་ཚེ། དབང་བཞི་པའི་ཡེ་ཤེས་རྫོགས་རིམ་ཕྱག་རྒྱ་ཆེན་པོ་ཞེས་བྱ་བ་ཡིན་ལ། ལྟ་
བའི་ཉམས་མྱོང་རྣམ་དག་ཅིག་དང༌། ཐུན་མོང་མ་ཡིན་པའི་རྫོགས་རིམ་གྱི་ཉམས་མྱོང་རྣམ་
གྲངས་དེ་འདྲ་བ་རྣམས་གསང་དབང་དང༌། ཤེར་དབང་གི་ཡེ་ཤེས་ཀྱི་རིགས་སུ་བཞེད་ཅིང༌། 
རྫོགས་རིམ་གྱི་ཉམས་མྱོང་མེད་པར་བསྐྱེད་རིམ་གྱི་ཉམས་ལེན་དང་ཟུང་དུ་འབྲེལ་ན་བུམ་
དབང་གི་ཡེ་ཤེས་སྐྱོན་མེད་དུ་འདོད་དོ། །བཞི་པའི་ཡེ་ཤེས་དེ་ལམ་གྱི་ཕྱག་ཆེན་དངོས་ཡིན་
ཞིང༌། གཞན་གསུམ་རྗེས་མཐུན་པ་ཡིན་ལ། ཐམས་ཅད་ལའང་དབང་དོན་ཉམས་མྱོང་ཕྱག་
རྒྱ་ཆེན་པོ་ཞེས་ཟེར་རོ། །དབང་གི་ཡེ་ཤེས་དང་མ་འབྲེལ་བའི་ལྟ་བ་ནི་ཇི་ལྟར་མཐོ་ཡང༌། 
ཕྱག་རྒྱ་ཆེན་པོ་དངོས་དང་རྗེས་མཐུན་པ་གང་ཡང་མིན་ནོ། །དེས་ན་གདམ་པ་འདི་ནི་འཆད་
པའི་གོ་རིམ་ལ་བསྐྱེད་རྫོགས་གཉིས་ཀྱི་བར་འདིར་སྟོན་མོད་ཀྱི། གཞན་དུ་ན། བསྐྱེད་རིམ་
གྱི་ཐོག་མར་བསྟན་ཀྱང་རུང༌། རྫོགས་རིམ་ཉམས་མྱོང་སྐྱེས་པའི་རྗེས་སུ་བསྟན་ཀྱང་རུང་
བས་གོ་རིམ་ལ་ངེས་པ་མེད་དོ། །
གཉིས་པ་ཐུན་མོང་མ་ཡིན་པའི་རྣལ་འབྱོར་ནི་རྫོགས་རིམ་ཡིན་ཏེ། འདི་ལ་རྣལ་འབྱོར་
ལམ་ལ་བརྟེན་པ་དང༌། ཕོ་ཉའི་ལམ་ལ་བརྟེན་པའོ། །དང་པོ་ལ། དམིགས་པའི་རྩ་བ་དང༌། 
དམིགས་པའི་ཡན་ལག་གོ །དང་པོ་ནི། བསྐྱེད་རིམ་གྱི་འཇུག་ཐོགས་སུ་སྒོམ་ན་ལུགས་
གཉིས་ཏེ། བརྟན་པ་ཐོབ་ནས་དཀྱིལ་འཁོར་མ་བསྡུས་པར་བསྒོམ། ལས་དང་པོ་པས་
དཀྱིལ་འཁོར་བསྡུས་ཏེ་རང་ཕྱག་གཉིས་པའི་ང་རྒྱལ་གྱིས་བསྒོམ། བསྐྱེད་རིམ་གྱི་རྗེས་དང་
མ་འབྲེལ་ན་ཡང་གཉིས་ཏེ། བརྟན་པ་ཐོབ་པས་རང་ཞལ་ཕྱག་ཡོངས་རྫོགས་དང༌། སྣང་
གྲགས་ཐམས་ཅད་ལྷ་སྔགས་སུ་ཤེས་པས་བསྒོམ། ལས་དང་པོ་པས། སྟོང་པའི་ངང་ལས་
ཕྱག་གཉིས་པའི་ཧེ་རུ་ཀར་ལངས་ཏེ་བསྒོམ། འཁོར་རྣམས་ཡུམ་ཡང་རང་ལ་བསྟིམ་སྟེ་

དཔའ་བོ་གཅིག་པའི་ངང་ནས་སྒོམ་པ་མན་ངག་ཏུ་བཞེད། རྒྱ་གར་གྱི་མཁས་གྲུབ་ཕྱིས་བྱུང་
བ་རྣམས་ནི། གཏུམ་མོ་སྒོམ་པའི་ཚེ་ལྷ་སྐུ་ཁ་སྦྱོར་སྒོམ་པ་ཟབ་པར་བཞེད་ཀྱིན་འདུག གང་
ལྟར་རང་ལུས་ལྷ་སྐུ་འཇའ་ཚོན་ལྟ་བུ་དེའི་ལུས་ཀྱི་དབུས་སུ། རྩ་དབུ་མ་ཆོས་བཞི་ལྡན་སྤྱི་
དང་འདྲ་བ། མུན་པའི་ཁམས་ཀྱི་ཅུང་ཟད་སླན་པ། ཡར་སྣ་ཚངས་བུག་དང༌། མར་སྣ་ལྟེ་འོག་
སོར་བཞིར་ཟུག་པ། སྦོམས་སུ་མཐེའུ་ཆུང་ངམ་གུང་འཛུབ་ཀྱི་ཚད་ཙམ་པ། གཡས་སུ་རོ་མ་
དམར་པོ་རཀྟས་ཅུང་ཟད་རླན་པ་དང༌། གཡོན་དུ་རྐྱང་མ་དཀར་པོ་ཀུནྡས་ཅུང་ཟད་རླན་པ། 
དབུ་མ་དང་གསུམ་བཞིབས་ཀྱི་ཚུལ་ཅན། འཁོར་ལོ་བཞི་སོགས་སྤྱི་དང་མཐུན་པ་ལས། ལྟེ་
བའི་རྩ་འཁོར་གྱི་ནང་སྐོར་རྩ་འདབ་བརྒྱད་ལ་གཡོན་སྐོར་གྱི། ཨ་ཀ་ཙ་ཊ་ཏ་པ་ཡ་ཤ །ཕྱི་
སྐོར་ལྔ་བཅུ་ང་དྲུག་ལ། གཡོན་སྐོར་གྱི་གསལ་བྱེད་སོ་བཞི། དབྱངས་ཡིག་བཅུ་དྲུག་དང༌། 
དབྱངས་རིང་དྲུག །འཁོར་ལོའི་ལྟེ་བའི་དབུས་ཀྱི་རྩ་དབུ་མའི་ནང་དུ་ཨོཾ་ཡིག་སྟེ། འཁོར་ལོ་
དང་ཡིག་འབྲུ་ཐམས་ཅད་ཁ་དོག་དམར་སེར་ཁ་གྱེན་དུ་ཕྱོགས་པའོ། །སྙིང་གའི་འཁོར་ལོ་
འདབ་བརྒྱད་ཀྱི་ཕྱོགས་བཞིར། ཨ་ཨི་ཨུ་ཨེ། མཚམས་བཞིར། ཡ་ར་ལ་ཝ། དབུས་སུ་ཧཱུཾ། 
ཐམས་ཅད་ཁ་དོག་སྔོན་པོ་ཁ་མཐུར་དུ་ཕྱོགས་པའོ། །མགྲིན་པའི་ནང་སྐོར་བཞི་ལ་ཨཱ་ཨཱི་
ཨཱུ་ཨཻ། ཕྱི་སྐོར་བཅུ་གཉིས་ལ་མ་ནིང་བཞི་སྤངས་པའི་དབྱངས་བཅུ་གཉིས། དབུས་སུ་ཨོཾ། 
ཐམས་ཅད་ཁ་དོག་དམར་པོ་གྱེན་དུ་ཕྱོགས་པའོ། །སྤྱི་བོའི་རྩ་འདབ་སོ་གཉིས་ལ་དབྱངས་
ཡིག་བཅུ་དྲུག་ཚར་གཉིས། དབུས་སུ་ཧཾ། ཐམས་ཅད་ཁ་དོག་དཀར་པོ་མཐུར་དུ་ཕྱོགས་པའོ། །
གཤང་སྒོར་རླུང་གི་དཀྱིལ་འཁོར་སྔོན་པོ་ཟླ་གམ། དབུ་མའི་མས་སྣར་ཀྵ་ཡིག་དམར་ནག ། 
རོ་རྐྱང་གཉིས་ལ་དབྱངས་གསལ་སོ་སོར་འགོད་པའམ། གསལ་བྱེད་དམར་པོ་གཉིས་དང༌། 
དབྱངས་དཀར་པོ་རེ་རེ་སྤེལ་ནས་བརྩེགས་པ། རྐྱང་མ་མས་སྣ་ནས་ཡར་འགོད་ལ། རོ་མ་ལ་
ཡས་སྣ་ནས་མར་འགོད་དོ། །དཔྱིད་ཐིག་ལྟར་ན་སྙིང་གའི་ཧཱུཾ་ཡང་སྙིང་གའི་ཐད་ཀྱི་དབུ་མའི་

ནང་གི་ཡང་རྩ་ཆུ་ཤིང་གི་མེ་ཏོག་ལྟ་བུའི་དབུས་སུ་ཆུད་པར་སྒོམ་དགོས་སོ། །དེ་ལྟར་བཤད་
པ་དེ་ནི་ཡི་གེ་འགོད་པ་རྒྱས་པའི་དབང་དུ་བྱས་པ་ཡིན་ལ། འབྲིང་པོ་ལྟར་ན་རོ་རྐྱང་དང་རྩ་
འདབ་ཀྱི་ཡི་གེའི་དོད་དུ་ཐིག་ལེ་ཙམ་སྒོམ་པ་ཡིན་ལ། བསྡུས་པ་ལ་ནི་དེ་རྣམས་ལ་ཡི་གེ་
ཐིག་ལེ་གཉིས་ཀ་སྤངས་ནས། འཁོར་ལོ་བཞིའི་ལྟེ་བའི་ཡི་གེ་བཞི་དང༌། དབུ་མའི་མས་སྣའི་
ཀྵ་ཡིག་ཙམ་གསལ་འདེབས་པ་ཡིན་ནོ། །དེ་དག་ལན་གཅིག་གསལ་ལེགས་པར་བཏབ་
ནས། རླུང་ནང་དུ་འོང་བའི་ཚེ་ཧཾ་ནས་ཀྵའི་བར་དང་གནས་པའི་ཚེ་ལྟེ་བའི་ཨཾ་དང༌། ཕྱིར་འགྲོ་
བའི་ཚེ་ཀྵ་ནས་ཧཾ་གི་བར་གསལ་བཏབ་སྟེ། རིམ་པ་དེ་ཉིད་ཡང་ཡང་སྒོམ་པར་བྱེད་པ་ནི་རྒྱུད་
ཀྱི་རིམ་པ་ཁོ་ནའི་མན་ངག་དམིགས་པའི་རྩ་བ་བཞི་རྣལ་འབྱོར་ཏེ་དམིགས་པ་དང་པོའོ། །
༈ དེ་ནས་དམིགས་པ་རེ་གསལ་བཏབ་ནས། བུམ་པ་ཅན་གྱི་རླུང་སྦྱོར་སྒོམ་པས། 
གཤང་ལམ་གྱི་རླུང་གཡོས། ཀྵ་ཡིག་བསྐུལ། དེ་ལས་མེ་འབར་བ་དབུ་མ་ནས་སོང་སྟེ་ལྟེ་
བའི་ཨཾ་ཡིག་ལ་ཕོག ཨཾ་ལས་མེ་འབར། ལྟེ་བའི་འཁོར་ལོ་མེའི་འོད་ཟེར་གྱིས་ཁྱབ། ལྕགས་
བསྲེགས་པ་ལྟར་དམར་ལྷང་གིས་སོང༌། རེག་བྱ་ཤིན་ཏུ་ཚ་བ་བཟོད་དཀའ་བར་གྱུར་པར་
བསམ། དེ་ནས་མེ་ལྕེ་གློག་གི་ཟེར་མ་ལྟ་བུ་རོ་མ་ནས་སོང༌། སྙིང་གའི་འཁོར་ལོ་སྔར་བཞིན་
བསྲེགས། ཡང་རོ་མ་ནས་སོང༌། མགྲིན་པའི་འཁོར་ལོ་ཡང་བསྲེགས། ཡང་རོ་མ་ནས་སོང༌། 
སྤྱི་བོའི་འཁོར་ལོ་ཡང་བསྲེགས། ཧཾ་ཡིག་ཞུ་བ་ལས་བྱང་ཆུབ་ཀྱི་སེམས་དྲག་ཏུ་བབས་ཏེ། སྤྱི་
བོའི་འཁོར་ལོ་གང་ཞིང༌། སྔར་མེ་ལྕེ་བསྲེགས་པས་དྲི་མ་དང་ལྗན་ལྗིན་ཚིག སྐབས་འདིར་
བྱང་ཆུབ་ཀྱི་སེམས་ཀྱི་གང་བས་མེ་ལྕེའི་ཚ་གདུང་ཞི་ཞིང་བཀྲུས་པས་རྩ་ཡིག་རྣམས་སྔ་མ་
ལས་ཀྱང་དྭངས་ཤིང་གསལ་བ་འོད་འཕྲོ་བར་གྱུར་པར་བསམ། དེ་ནས་བྱང་ཆུབ་ཀྱི་སེམས་
གཡོན་རྐྱང་མ་ནས་བབས། མགྲིན་པའི་འཁོར་ལོ་བསོས། ཡང་རྐྱང་མ་ནས་བབས། སྙིང་
གའི་འཁོར་ལོ་བསོས། ཡང་རྐྱང་མ་བས་བབས། ལྟེ་བའི་འཁོར་ལོ་བསོས་ཤིང་ཨཾ་ལ་ཐིམ་

པ། ཨཾ་ལས་མེ་ལྕེ་ཤིན་ཏུ་ཕྲ་བ་གསལ་བ་འོད་འཚེར་བ་ཞིག་དབུ་མའི་ནང་དུ་ཇེ་རིང་ཇེ་རིང་
ལ་འབར་ཏེ། སྙིང་གའི་ཧཱུཾ་དང་མགྲིན་པའི་ཨོཾ་ཕུག སྤྱི་བོའི་ཧཾ་ལ་བསྣུན། མེ་ལྕེ་སྤྱི་བོ་ནས་
དབུ་མའི་ནང་བརྒྱུད། སྨིན་མཚམས་གནད་ཀྱི་སྒོ་ཕྱེ་ནས་དེ་བཞིན་གཤེགས་པའི་བརྒྱུད་ལ་
འགྲོ་འོང་བྱ་སྟེ། དེ་ཡང་མེ་ལྕེ་མཁའ་དབྱིངས་གང་སྟེ། དེ་བཞིན་གཤེགས་པ་ཐམས་ཅད་ཀྱི་
སྐུ་ལས་བདུད་རྩི་ལེན་རྒྱུ་ཡིན་ཀྱང༌། ལས་དང་པོ་པས་དམིགས་པ་མི་གསལ་ན། སངས་རྒྱས་
བྱང་སེམས་ཞི་ཁྲོ་ཡབ་ཡུམ་ཐམས་ཅད་རྩ་བའི་བླ་མ་ལ་གཅིག་ཏུ་འདུས། འཁོར་ལོ་སྡོམ་
པའི་སྐུར་གྱུར་པ་མདུན་གྱི་ནམ་མཁའ་བཞུགས། མེ་ལྕེ་དེ་དེའི་ཤངས་བུག་གཡས་པ་ནས་
ཞུགས། སྐུ་ལུས་ཀྱི་རྩ་འཁོར་བཞི་སོགས་ཀྱི་དྭངས་མ་རྣམས་ཞུ་ཞིང༌། མེ་ལྕེ་དང་ལྷན་ཅིག་
གྱེན་དུ་ལོག་ནས་ཤངས་བུག་གཡོན་ནས་བྱུང༌། གཏུམ་མོའི་འོད་སྣང་དེ་དང་འདྲེས་པའི་བྱང་
ཆུབ་ཀྱི་སེམས་རྒྱལ་བ་སྲས་བཅས་འདུས་པའི་ངོ་བོ་རྣམས། རང་གི་སྤྱི་བོ་ཚངས་བུག་ནས་
ཞུགས་ཧཾ་ལ་ཐིམ། ཧཾ་ལས་བྱང་ཆུབ་ཀྱི་སེམས་དཀར་ཞིང་སིལ་ལ་འོད་ཟེར་དཀར་པོ་འཕྲོ་
བ། དར་དཀར་པོའི་སྣལ་མ་བརྐྱང་པ་ལྟ་བུའམ། ཐིག་པ་ཕྲ་མོ་བརྒྱུད་མར་འབབ་པའི་ཚུལ་
གྱིས་བྱུང༌། མགྲིན་པའི་ཨོཾ་དང་སྙིང་གའི་ཧཱུཾ་གང༌། དེ་ལས་བབས་པ་ལྟེ་བའི་ཨཾ་ལ་སིབ་སིབ་
ཐིམ་པས་གཟུང་འཛིན་གཉིས་བྲལ་གྱི་བདེ་བ་རྒྱུད་ལ་སྐྱེས་པར་མོས། དེ་ལྟར་ན་དེ་ཡན་ཆད་
ཚར་གཅིག་སྒོམ་དགོས་ཤིང༌། དེ་ནས་ཐུན་རྫོགས་ཀྱི་བར་ལ་དབུ་མའི་ནང་གི་འབར་འཛག་
གི་དམིགས་པ་དེ་ཁོ་ན་ཡང་ཡང་གསལ་འདེབས་ཤིང༌། གང་ལ་སེམས་འཛིན་པའི་དམིགས་
པའི་གནད་ནི། སྤྱི་བོ་ནས་འོང་བའི་བྱང་ཆུབ་ཀྱི་སེམས་སྙིང་གའི་ཧཱུཾ་བརྒྱུད་ནས་ལྟེ་བའི་ཨཾ་ལ་
སྐུ་ཁྲུས་གསོལ་བ་ཉིད་ལ་དམིགས་པ་གཏོད་དགོས་པ་ཡིན་ཞིང༌། དེ་ཡང་སྙིང་ག་ནས་མཐུར་
དུ་གསལ་བའི་སོར་བཞི་ཙམ་ལ་དམིགས་པ་གཏོད་གསུངས་ཏེ། མཐའ་གཅིག་ཏུ་མ་ངེས་
པས། ལྟེ་བ་དང་སྙིང་ག་གཉིས་ལ་རེ་མོས་ཀྱི་སེམས་གཟུངས་ན་ལེགས་ཤིང༌། དེའི་ཡང་ལྟེ་

བ་གཙོ་ཆེའོ། །ད་ལྟ་ལག་ལེན་ལ་འདི་ལྟར་མཛད་དེ། རླུང་ཐེངས་གཅིག་ལ་འཁོར་ལོ་བཞིའི་
ཡིག་འབྲུ་རྣམས་བརྐྱར་ཏེ་གསལ་བཏབ་ནས། འབར་འཛག་གི་དམིགས་པ་ཚར་གཅིག་
བསྒོམ། དེ་ནས་རླུང་ཐེངས་གཉིས་དཔྱིད་ཐིག་ཁ་སྦྱོར་ལ་སེམས་འཛིན་པ་སྟེ་མཛད། དེ་རྗེས་
རླུང་ཐེངས་གཅིག་མི་རྟོག་པའི་ཚུལ་གྱིས་ངལ་གསོ་སྟེ་དེ་ཉིད་སླར་ནས་སླར་ཏུ་གོམས་པར་
བྱེད་པའོ། །འདི་ནི་སྔགས་རིམ་གྱི་རྣམ་པ་ལམ་དུ་བྱེད་པ་རྩ་རླུང་ཐིག་ལེ་ཆ་མཉམ་པའི་མན་
ངག་གཏུམ་མོའི་རྣལ་འབྱོར་ཏེ། དམིགས་པ་གཉིས་པའོ། །
༈ དེ་ནས་དེ་བཞིན་གཤེགས་པའི་རྒྱུད་ལ་འགྲོ་འོང་བྱེད་པའི་དམིགས་པ་ཡན་ཆད་
སྔར་བཞིན་ཚར་གཅིག་གསལ་བཏབ། སྤྱི་བོའི་ཧཾ་ཡིག་ཞུ་བའི་རྒྱུན་མགྲིན་པར་བབས་པས་
ལོངས་སྤྱོད་ཀྱི་འཁོར་ལོ་ཁེངས་པ་ལ་སེམས་གཏད་ལམ་དུས་ཀྱི་དགའ་བའི་ཡེ་ཤེས་སྐྱེས་
པར་མོས། དེ་བཞིན་དུ་དེ་ལས་བབས་ཏེ་སྙིང་གའི་འཁོར་ལོ་ཁེངས། མཆོག་དགའ། དེ་ལས་
བབས་ཏེ་ལྟེ་བའི་འཁོར་ལོ་ཁེངས། ཁྱད་དགའ་དེ་ལས་བབས་ཏེ་གསང་གནས་བདེ་སྐྱོང་
གི་འཁོར་ལོ་ཁེངས། བྱང་ཆུབ་ཀྱི་སེམས་ཀྱི་བགྲོད་པས་ནོར་བུ་ཡན་ཆད་ཁྱབ་པར་བསམ། 
ལྷན་སྐྱེས་སོ། །འདི་རྣམས་ལ་ཅུང་ཟད་རླུང་གི་རྣལ་འབྱོར་བྱང་བ་ཡིན་ན། དམིགས་པ་གང་
དུ་གཏོད་པའི་གནས་སུ་སོ་སོའི་བུམ་ཅན་སྦྱོར་དགོས་པ་ཡིན་ལ། ཤིན་ཏུ་ལས་དང་པོ་པས་
ནི་ལྟེ་བའི་བུམ་ཅན་དངོས་སུ་བཟུང་ནས་གནད་དེ་དག་ཏུ་རླུང་འདུས་པར་མོས་པ་ཙམ་བྱེད་
པ་ཡིན་ནོ། །འདི་ནི་ཐིག་ལེའི་རྣལ་འབྱོར་ཡིན་ལ། ཡེ་ཤེས་ཀྱི་རིམ་པའི་རྣམ་པ་ལམ་དུ་བྱེད་
པ་སྟེ་དམིགས་པ་གསུམ་པའོ། །
༈ དེ་ནས་རྡོ་རྗེ་ནོར་བུ་བྱང་ཆུབ་ཀྱི་སེམས་དཀར་ལ་དམར་བའི་མདངས་ཆགས་པའི་
ཐིག་ལེས་ཡོངས་སུ་གང་པ་ལས་རྩ་འཁོར་དེ་བྱང་ཆུབ་ཀྱི་སེམས་ཀྱི་གང་བའི་དབུས་ན། ཆུ་
ལ་ཟླ་བའི་གཟུགས་བརྙན་བཞིན་ལྷག་པར་གསལ་བའི་ཐིག་ལེ་ལ་སེམས་གཏད་དེ། མས་

བརྟན་གྱི་དགའ་བའི་དགའ་བའོ། །དེ་ཉིད་ཡང་རིམ་གྱིས་སྤོས་ཏེ། ནོར་བུ་ནས་ལྟེ་བའི་བར་
ལ་ཆ་བཞིས་དང་པོའི་དགའ་བ་བཞི། དེ་ནས་སྙིང་གའི་བར་ལ་མཆོག་དགའ་བཞི། དེ་ནས་
མགྲིན་པའི་བར་ལ་ཁྱད་དགའ་བཞི། དེ་ནས་གཙུག་ཏོར་གྱི་བར་ལ་ལྷན་སྐྱེས་བཞི་སྐྱེས་པར་
མོས། འདི་ཐིག་ལེའི་རྣལ་འབྱོར་ཡིན་ལ་དམིགས་པ་བཞི་པའོ། །
༈ ཡང་དེ་བཞིན་གཤེགས་པའི་རྒྱུད་ལ་འགྲོ་འོང་གི་བར་སྔར་བཞིན་བསྒོམ། གཏུམ་
མོ་སྤྱི་བོའི་བར་དུ་འབར་བ་ཡང་རྒྱུན་མི་འཆད། བྱང་ཆུབ་ཀྱི་སེམས་ནོར་བུའི་བར་དུ་བབ་པ་
ཡང་རྒྱུན་མི་འཆད་ཅིང༌། ནོར་བུ་ནས་ཡར་ལོག་སྟེ་སྤྱི་བོའི་བར་དུ་འགྲོ་བ་ཡང་རྒྱུན་མི་འཆད་
པ་ལ་སེམས་ཅུང་ཟད་གཏད། བྱང་ཆུབ་ཀྱི་སེམས་དཀར་དམར་གྱི་འོད་ཟེར་གྱིས་རང་ལུས་
དང་སྣང་བ་ཐམས་ཅད་ཁྱབ་པས་དེའི་བདག་ཉིད་དུ་གྱུར། དེ་རྣམས་ཐམས་ཅད་མེ་ལོང་ལ་
ཧ་བཏབ་པ་དབུས་སུ་འདུས་ནས་ཡལ་བའི་ཚུལ་གྱིས་འོད་གསལ་མཐའ་དབུས་མེད་པའི་
ངང་དུ་ཐིམ་ཞིང༌། དེའི་ངང་དེར་བཟོ་བཅོས་དང་བྲལ་བར་རིང་དུ་མཉམ་པར་བཞག་ལ། 
སླར་ཡང་ཆུ་ལས་ཉ་ལྡང་བའི་ཚུལ་དུ་ལྷ་སྐུ་གསལ་སྟོང་རྩ་ཡིག་བྱང་ཆུབ་སེམས་ཀྱི་འོད་ཟེར་
གྱིས་ཁྱབ་པ་དང་བཅས་པར་སྔར་བཞིན་དུ་ལངས་ཏེ། ཟུང་འཇུག་ཧེ་རུ་ཀའི་སྣང་ཆ་ལ་ཅུང་
ཟད་མཉམ་པར་བཞག་གོ །འདི་ནི་གཏུམ་མོ་ལ་བརྟེན་ནས་རྗེས་ཞིག་སྒོམ་པ་སྟེ། དམིགས་
པ་ལྔ་པའོ། །
༈ དེ་གཉིས་ནི་འབྲས་བུ་གསང་རིམ་གྱི་རྣམ་པ་ལམ་བྱེད་ཡིན་ཏེ། དམིགས་པ་ཕྱི་མ་
འདི་གཉིས་ལ་རོ་རྐྱང་གི་ལམ་ནས་འབར་འཛག་བྱེད་པའི་དམིགས་པ་དེ་མི་དགོས་ཤིང༌། 
དམིགས་པ་འདི་དག་ལས་དང་པོ་པས་སྒོམ་ན། སོང་ཚོད་ལ་ཐམས་ཅད་རྒྱུད་ཀྱི་རིམ་པའི་
དམིགས་པར་སོང་ཡང༌། རིམ་པ་ཕྱི་མ་གསུམ་གྱི་རྣམ་པ་ལམ་བྱེད་དང་མོས་སྒོམ་དུ་གྱུར་པ་
ཡིན་ཞིང༌། སོ་སོ་དང་རྗེས་མཐུན་གྱི་ཉམས་རྟོགས་ཀྱང་སྐྱེ་བ་ཡིན་ནོ། །དེས་ན་འདི་ལ་གཏུམ་

མོ་ཁོ་ན་ལ་བརྟེན་ནས་རིམ་པ་བཞིའི་ལམ་ཐམས་ཅད་རྫོགས་པའི་ཕྱིར། གཏུམ་མོ་ལམ་
རྫོགས་ཞེས་དང༌། གཏུམ་མོ་ལམ་ལོངས་ཞེས་ཀྱང་འགའ་ཞིག་ཏུ་གྲགས་ཤིང༌། དེ་ལ་གཏུམ་
མོ་ཞེས་སྒྲ་ཡངས་པར་བྱས་ན་རྫོགས་རིམ་སྤྱིའི་མིང་ཡིན་ཀྱང༌། སྒྲ་དོག་པར་བྱས་ཏེ་སྤྱི་མིང་
བྱེ་བྲག་ལ་བཏགས་པ་ནི། ནང་གི་མི་དམིགས་ལ་བརྗོད་ཅིང༌། དེའི་གཙོ་བོ་ཡང་འཁོར་ལོ་
བཞི་པ་འདི་ཡིན་ཏེ། སྡོམ་པ་འབྱུང་བ་དང༌། རྡོ་རྗེ་མཁའ་འགྲོ་དང༌། ཁ་སྦྱོར་ཐིག་ལེ་རྣམས་
ལས་ཆེས་གསལ་ཞིང་རྒྱས་པར་གསུངས་པ་ཉིད་དོ། །
༈ ཡང་འདི་ལ་རྒྱས་པར་སྤོང་སྒོམ་དུ་བྱས་ན། རྩ་གསུམ་དཀྱིལ་འཁོར་ལྔ་དང་ནི། །ཡི་
གེ་ལྔ་དང་རྩ་འདབ་དང༌། །རོ་རྐྱང་རྣམས་ཀྱི་ཡི་གེ་ལ། །སྡེ་ཚན་བརྒྱད་དེ་ཀུན་སྡོམས་དང༌། །
རླུང་གི་འགྲོ་འོང་བསླབ་པ་སྟེ། །ཉེར་གསུམ་དམིགས་པ་དང་པོ་ལའོ། །ཀྵ་ཡིག་འབར་དང་
རོ་རྐྱང་གི །ལམ་ལས་འགྲོ་ཞིང་འོང་པ་ལ། །འཁོར་ལོ་བཞི་ལ་རེ་རེ་ཡིན། །དེ་བཞིན་དབུ་
མའི་འབར་འཛག་ལ། །བརྒྱད་དེ་བཅུ་བདུན་གཉིས་ལའོ། །གསུམ་པ་ལ་ནི་ཡས་བབ་བཞི། །
བཞི་པ་མས་བརྟན་བཅུ་དྲུག་དང༌། །འབར་འཛག་མས་བརྟན་འོད་འཕྲོ་ཐིམ། །འོད་གསལ་
ལྷ་སྐུར་ལྡང་སྟེ་བདུན། །ཀུན་སྡོམ་དྲུག་ཅུ་རྩ་དགུའོ། །ཞེས་ཉམས་འཁྲིད་དུ་སྐྱོང་བའི་ལག་
ལེན་ནོ། །སྤྱིར་སྤོང་སྒོམ་གྱི་དམིགས་པའི་རིམ་པ་ལ། གང་ཟག་གི་བློ་རིགས་དང་བསྟུན་པས་
ངེས་པ་མེད་ཀྱང༌། དམ་པ་སྔ་མ་རྣམས་ཀྱི་ཕྱག་བཞེས་ཀྱི་རྒྱུན་ལ་རྒྱས་པ་ནི་དེ་ལྟར་ཡིན་ལ། 
ཕྱག་བཞེས་བསྡུས་པའི་སྐབས་ནི་དམིགས་པ་བཞི་པོ་ཉིད་དམིགས་སྐོར་རེ་རེའོ། །གཉིས་
པ་དམིགས་པའི་ཡན་ལག་མན་ངག་གི་གནད་བཅུ་གཉིས་སུ་བཞེད་དེ། རླུང་མན་ངག་གི་
གནད་གསུམ་མི་རྟོགས་པ་མན་ངག་གི་གནད་གསུམ། ཐིག་ལེ་མན་ངག་གི་གནད་གསུམ། 
གཏུམ་མོ་མན་ངག་གི་གནད་གསུམ་མོ། །དང་པོ་ལ་གསུམ་ལས། དྲག་པོ་ལ་བསླབས་པ་
ནི། རྩ་གསུམ་སྤྱི་དང་མཐུན་པ་ལྟེ་འོག་ཏུ་ཨ་ཡིག་དམར་པོ། སྟེང་རླུང་དྲག་ཏུ་མནན། འོག་

རླུང་ལན་གསུམ་དྲག་ཏུ་དྲངས། ལྟེ་བར་སྡིགས་ཤིང་བཟུང༌། ཨ་དེ་སོལ་མེ་བུས་པ་བཞིན། 
དམར་ངར་ངར་བ་ཅུང་ཟད་འབར་བ་སྙམ་བྱེད་པ་ལ་སེམས་གཏད། རྔུབ་ཆུང་གིས་གཞལ་
བ་ལན་གསུམ་བྱེད། རོ་སྟོད་ན་བ་སོགས་བྱུང་ན་གེགས་སེལ་ལྟར་བསམ། གཞིལ་བ་རེ་ཙམ་
བྱས་ནས་མེ་ལྕེ་འབར་བ་དབུ་མར་སོང་སྟེ། དབུ་མ་འདར་ཁྲིལ་ཁྲིལ་བ་བསྒོམ། དེས་དྲག་
རླུང་དེ་ཅུང་ཟད་ཞི་བར་འགྱུར་རོ། །གཉིས་པ་ཞི་བ་ལ་བསླབ་པ་ནི། འཇམ་རླུང་བག་ཙམ་
བཟུང༌། ལྟེ་བར་ཨཾ་དམར་པོ། སྣ་བའི་ཐད་ཙམ་གྱི་མགོ་བོའི་དབུས་སུ་ཧཱུཾ་ནག་པོ། སྤྱི་བོར་
ཧཾ་དཀར་པོ། རླུང་ཕྱིར་འགྲོ་ཧཾ་ལ་འཕོག ནང་དུ་ཡོང་བ་ཧཱུཾ་ལ་འཕོག ལྟེ་བར་གཟུང་བ་ཨཾ་ལ་
འཕོག་པས་ཡིག་འབྲུ་སོ་སོའི་རང་སྒྲ་འཁར་རྔ་རྡུངས་པ་བཞིན་བྱུང་བར་བསམ། རེས་འགའ་
སྣ་བུག་སྒོང་ལྐོགས་ཁོག་སྟོང་འདྲ་བའི་ནང་དུ། རླུང་དུ་བ་ལྟ་བུས་གང་བ་ལ་སེམས་གཏད། 
དེས་རླུང་བདེ་བར་འགྱུར་བ་ཡིན། 
གསུམ་པ་དགང་ཐོན་ལ་བསླབ་པ་ནི། རང་ལུས་ཁོག་སྟོང་ཟོ་བ་ཞབས་མེད་ལྟ་བུ། རླུང་
ཕྱིར་བྱུང་བའི་སྐབས་འོག་ཕྱོགས་ཀྱི་རླུང་ཐམས་ཅད་ཟོ་བའི་ཁ་ལྟ་བུ་དེ་ནས་སྟེང་དུ་མཐོན་ཏེ་
ནམ་མཁར་ཡལ་བར་བསམ། ནང་དུ་དགང་བའི་སྐབས། སྟེང་ཕྱོགས་ནས་རླུང་ཐམས་ཅད་
ལུས་ནང་བརྒྱུད། མཐུར་དུ་བབས་ཏེ་འོག་ཕྱོགས་སུ་ཡལ་བར་བསམ། རླུང་ཕྱིར་འཛིན་ནང་
འཛིན་སྤེལ་མར་བྱེད། མིག་སྟེང་གི་ནམ་མཁར་བགྲད། རེས་འགའ་མི་རྟོག་པའི་ངང་ནས་
ཀྱང་བྱེད། འདིས་རླུང་གེགས་དང་བྱིང་རྒོད་ཐམས་ཅད་སེལ་ཞིང༌། ལྡང་བ་ཡང་བ་སོགས་
གནས་སྐབས་ཀྱི་ཡོན་ཏན་མང་དུ་བསྐྱེད་དོ། །གཉིས་པ་མི་རྟོག་པ་སྒོམ་པ་ལ་ཡང་གསུམ་གྱི་
དང་པོ་རྟོག་བཅས་ལ་རྟེན་ནས་རྟོག་མེད་སྒོམ་པ་ནི། དྷཱུ་ཏི་ཁ་དོག་དཀར་པོའི་ནང་དུ་ཐིག་ལེ་
དཀར་པོ་ཞིག་ཡར་འགྲིལ་མར་འགྲིལ་འགྲོ་འོང་བྱེད་པ་ལ་སེམས་དྲག་ཏུ་གཏད། ཡང་ངལ་
གསོའི་ཚུལ་དུ་རིག་པ་ལྷོད་ཀྱིས་ཀློད་ལ་བཞག དེ་ཀ་ཡང་ཡང་བསྒོམས་པས་མི་རིང་བར་

མི་རྟོག་པའི་ཏིང་ངེ་འཛིན་ནམ་སྐྱེས་ཆ་མེད་པ་ལ་ཐོགས་བབས་སུ་སྐྱེ། གཉིས་པ་ཞུད་དབྱུང་
བ་ནི། རྟོག་པ་ཆེད་གཏད་མི་དགོས་པར་ཇི་ཙམ་འཕྲོ་བ་ཐམས་ཅད་ངོས་ཟིན་པར་བྱས་ནས། 
ད་ཅི་ནས་འདས་པའི་དུས་ལ་ཇི་ཙམ་སྐྱེས། ད་ལྟ་ཇི་ཙམ་སྐྱེ་ཡིན་འདུག ད་ཇི་ཙམ་སྐྱེ་བར་
འགྱུར་ཞེས་གང་ནས་གང་དུ་འཕྲོ་ཡང་ཡང་རྟགས་པས། འཕྲོ་བ་ཐང་ཆད་ནས་མི་རྟོག་པར་
རང་ཤུགས་ཀྱིས་འགྱུར་རོ། །གསུམ་པ་མི་རྟོག་པ་བཙན་ཐབས་སུ་སྒོམ་པ་ནི། ཤིང་བུ་རྡེའུ་
སོགས་སྣང་བ་གང་ཤར་ཅིག་ལ་སེམས་ཡུད་དེ་བཞག རེས་འགའ་སྒྲིམ་རེས་འགའ་ཀློད། 
ཕལ་ཆེར་མ་སྒྲིམས་མ་ཀློད་པ་ཡུད་དེ་བ་དེ་ཁ་བསྒོམ། རྣམ་རྟོག་འཕྲོ་ན་འཕྲོ་བ་དེ་ཀ་འཁྲུལ་
སྣང་དུ་ཤེས་པར་བྱའོ། །དེ་ཐམས་ཅད་ལ་ཐུན་མཚམས་སུ་སྣང་བ་གང་ཤར་ལ་ཤེས་པ་ངོས་
བཟུང་ནས་ལྷོད་ཀྱི་ཀློད་པ་གལ་ཆེ། 
གསུམ་པ་ཐིག་ལེ་མན་ངག་གི་གནད་ལ་ཡང་གསུམ་ལས། དང་པོ་ཁ་དོག་ལ་བསླབ་
པ་ནི། ལག་པ་པུས་འཁྱུད་ལྟར་བཅའ། གསང་བའི་སྣ་རྩེར་ཟླ་བ་ལ་ཧཱུཾ། དབུ་མའི་སྟེང་དུ་
རླུང་གི་དཀྱིལ་འཁོར། དེའི་སྟེང་དུ་ཐིག་ལེ་དངུལ་ཆུའི་གཟུགས་ཅན། རླུང་ཁ་སྦྱོར་བཟུང་
བས། ཧཱུཾ་གི་འོད་ཀྱིས་རླུང་གཡོས་ནས། ཐིག་ལེ་དབུ་མའི་ནང་ནས་མར་ནར་གྱི་བབས། དབུ་
མའི་ནང་ན་འོད་ཀྱི་ཐིག་ལེ་སྐྱ་ཤར་རེ་བ་ལ་སེམས་གཏད། གཉིས་པ་དབྱིབས་ལ་བསླབ་པ་
ནི། སྙིང་གར་ཉི་ཟླ་གའུ་ཁ་སྦྱོར་གྱི་ནང་དུ་རྡོ་རྗེ་དམར་པོ་རྩེ་གཅིག་པ། དེའི་ལྟེ་བའམ་མས་
རྩེར་ཐིག་ལེ་དཀར་པོ་གཅིག་བསྒོམ། རླུང་ཕྱིར་འགྲོ་བའི་ཚེ་ཟླ་བའི་བུ་ག་ནས་འགྲོ། ནང་དུ་
འོང་བའི་ཚེ་ཡང་དེ་ནས་འཇུག གནས་པའི་སྐབས་ཐིག་ལེ་ལ་ཐིམ་པར་བསམ། གསུམ་པ་
འཕེན་རྐྱང་ལ་བསླབ་པ་ནི། སྙིང་གའི་ཉི་ཟླ་ཁ་སྦྱོར་གྱི་དབུས་སུ་ཐིག་ལེ་དཀར་པོ་སྲན་རྡོག་
ཙམ། དེ་སྟེང་གི་ཟླ་བ་ཕུག་ནས་ཡར་སོང༌། ཚངས་བུག་ནས་ཐོན། ཚངས་པའི་འཇིག་རྟེན་གྱི་
བར་དུ་སོང་བར་བསམ། ཡང་མར་ལོག་ནས། སྤྱི་བོ་སོགས་སྔར་གྱི་ལམ་ནས་ཞུགས། སྙིང་

ཁའི་ཉི་ཟླ་ཁ་སྦྱོར་གྱི་ནང་དུ་སླེབ།དེ་བཞིན་དུ་བུ་ག་དགུ་དང་ཕྱོགས་བཅུ་ཐམས་ཅད་ལ་སྦྱར་
རོ། །བཞི་པ་གཏུམ་མོའི་མན་ངག་གི་གནད་ལ། སྔོན་འགྲོ། དངོས་བཞི། འཕྲོས་ཀྱི་མན་
ངག་དང་གསུམ་མོ། །དང་པོ་ལ་སྲུང་འཁོར་ཚོགས་བསོག །ལུས་སྦྱངས་པ་གསུམ་མོ། །དང་
པོ་ནི་རང་གི་སྙིང་གར་ཟླ་བ་ལ་རྡོ་རྗེ་དམར་སྐྱ་བསྒོམས། རླུང་ཕྱིར་བསལ་བས་སྙིང་གའི་རྡོ་
རྗེ་ལས་རྡོ་རྗེ་དཔག་ཏུ་མེད་པ་སྤྲོས་སྣ་སྒོ་ནས་ཕྱིར་བྱུང༌། མཁའ་དབྱིངས་ཐམས་ཅད་འཚུབ་
མས་ཁེངས་པ་བཞིན་དུ་རྡོ་རྗེས་ཁེངས། དེ་རྣམས་ཉིད་ཕྱི་རོལ་སྟེང་འོག་ཕྱོགས་མཚམས་
ཐམས་ཅད་ལས་རྡུལ་ཆགས་པའི་ཚུལ་གྱིས་ཆགས་པ། དེ་རྣམས་ཀྱི་ཕྱེད་ཙམ་རྡོ་རྗེའི་ས་གཞི་
དང་རྭ་གུར་དུ་གྱུར་པར་བསམ་ལ། རླུང་ཕྱིར་ཅུང་ཟད་བཟུང༌། རླུང་རྔུབས་པས་རྡོ་རྗེའི་རྡུལ་
གྱི་ཕྱེད་ཙམ་བར་སྣང་ལ་ཡོད་པ་རྣམས་སྣ་བུག་ནས་ཞུགས་ཏེ་ལུས་ནང་དུ་སོང༌། རླུང་ནང་
དུ་སོང་བས་སྤྱི་བོ་ནས་རྐང་མཐིལ་གྱི་བར་གྱི་ཕྱི་ནང་ཐམས་ཅད་རྡོ་རྗེའི་དྲ་བས་གོ་མཚམས་
མེད་པར་གཏམས། དེ་ལྟར་ཡང་ཡང་བསྒོམ་པའོ། །ཧཱུཾ་གི་དོད་དུ་ཧེ་རུ་ཀ་ལྷན་སྐྱེས་ཁྲོ་བོ་སྒོམ་
པ་ཡང་ཡོད་དོ། །གཉིས་པ་ནི། རང་གི་སྙིང་གར་ངོ་བོ་བླ་མ་རྣམ་པ་བདེ་མཆོག་ལྷན་སྐྱེས་
བསྒོམ། དེ་ལ་མོས་གུས་དུང་བ་བྱ། རླུང་ཕྱིར་བུས་པའི་སྐབས་དེ་རང་གི་སྣ་སྒོ་ནས་རྒྱངས་ཀྱི་
བྱོན་ནས། སྤྱི་བོའི་སྟེང་མཐོ་ཙམ་གྱི་ནམ་མཁའ་ལ་རྡོ་རྗེ་རྒྱ་གྲམ་གྱི་སྟེང་དུ་བཞུགས། ནང་དུ་
འོང་བའི་ཚེ་སྣ་བུག་ནས་ཞུགས་ཏེ་སྙིང་གར་བྱོན། རླུང་ཕྱི་འཛིན་ནང་འཛིན་གྱི་སྐབས་ཡིད་
ཀྱི་མཆོད་པ་དང༌། མོས་གུས་དང་གསོལ་འདེབས་བྱའོ། །གསུམ་པ་ནི་ལུས་གནད་རྣམ་སྣང་
ཆོས་བདུན་བཅའ། རླུང་ཁམས་སྦྱོར་དྲག་པོ་ལན་གཅིག་བྱ། དེ་རྗེས་སྟེང་རླུང་མནན། འོག་
རླུང་རང་གནས་སུ་བཅིངས་པའི་ངང་ནས། ལག་པ་ཕུར་ཤུད་འཕེན་ཐབས་དང༌། རྐང་པ་
རེ་མོས་སྤྲུག་ཅིང་བཤུད། །རོ་སྟོད་གཡས་གཡོན་གཅུ་ཞིང་དཀྲུག །མགོ་བོ་ཕྱོགས་བཞིར་
བསྐོར་ཞིང་འཕངས། །ལྟོ་བ་སྐོར་ཞིང་བཅོལ་དང་སྡིག །རླུང་ནི་ཁ་ནས་སྒྲ་བཅས་བཏང༌། །

ཞེས་པའི་ལུས་སྦྱོངས་ཉིད་ཅི་འགྲུབ་བྱེད་པ་ཡིན་ནོ། །འདི་རྣམས་ཞལ་གདམས་ཕྱོགས་ཅིག་
པའི་སྟབས་ཀྱིས་སྐབས་འདིར་བཤད་པ་ཙམ་ཡིན་གྱི། སྔོན་འགྲོ་རྣམ་པ་གསུམ་པོ་ནི། གོང་
གི་གཏུམ་མོ་རྒྱས་པའི་སྐབས་ཀྱི་སྔོན་འགྲོར་སྦྱོར་བའམ། ཐོག་མའི་སྐབས་སུ་སྦྱར་ཀྱང་ཤིན་
ཏུ་ལེགས་པ་ཡིན་ནོ། །
གཉིས་པ་དངོས་གཞི་ལ་གསུམ་གྱི། ཐུགས་ཀྱི་གཏུམ་མོ་ནི། གཙོ་བོར་སེམས་བདེ་
སྟོང་དུ་བསྒྱུར་བྱེད་དོ། །ལུས་གནད་མེ་ཐབ་དྲུག་བཅིང་བཅས་ལ། ལྟེ་བར་ཀྵ་དམར་ནག་
ལ་དམིགས་ནས་རླུང་དྲག་ཏུ་བཅུན་པས། ལྟེ་བ་ནས་མེ་ལྕེ་དམར་བྲེང་ངེ་བ་དང༌། དེའི་འོད་
ཀྱི་ལུས་ཐམས་ཅད་ཁྱབ་པར་བསྒོམ། དྲོད་བསྐྱེད་པ་དམ་ཚིག་གི་གཏུམ་མོའོ། །དབུ་མའི་ལྟེ་
བར་ཀྵ་དམར་པོ། ཡས་སྣ་སྤྱི་བོ་ནས་སྨིན་མཚམས་སུ་འཁྱོགས་པའི་བར་དུ་ཐིག་ལེ་དཀར་
པོ། ཐིག་ལེ་དེས་སྨིན་མཚམས་སྤྱི་བོའི་བར་ལ་ཕར་འགྲིལ་ཚུལ་འགྲིལ་ལན་དྲུག་བདུན་བྱས་
ནས་སླར་སྤྱི་བོ་ནས་བརྒྱུད་དབུ་མའི་ནང་དུ་མར་ལྷུང་བ་ན། མཁར་བ་ཆུས་གང་བ་ལ་དབྱུག་
གུས་བསྣུན་པ་ལྟར་ཅོང་སྒྲ་གྲག་ཅིང་ལྟེ་བའི་ཀྵ་ལ་རེག་པས་སྟེམ་གྱི་ཞུ་ནས་ཆི་ལི་ལི་ཁོལ། 
ཡང་ཡར་འགྲིལ་ཀྵ་དང་བྲལ་མ་ཐག་སྐྱ་རིལ་གྱི་སོང་སྟེ་སྤྱི་བོའི་བར་དུ་སོང༌། དེ་ལྟར་ལན་
མང་དུ་བསྒོམ། བདེ་བ་བསྐྱེད་པ་ཆོས་ཀྱི་ཕྱག་རྒྱའི་གཏུམ་མོའོ། །དེ་ནས་ནམ་མཁའ་སྟོང་པ་
ལ་སྨིན་མཚམས་ནས་ཁྲུ་གང་ཙམ་གྱི་ཚད་དུ་མིག་འགྱུར་མེད་དུ་ལྟ། སེམས་རེས་འགའ་སྒྲིམ་
རེས་འགའ་ཀློད། དེ་ལས་དུ་བ་ལ་སོགས་པའི་རྟགས་འབྱུང་ངོ༌། །བདེ་བ་མི་རྟོག་པར་བསྒྱུར་
བ་ཕྱག་རྒྱ་ཆེན་པོའི་གཏུམ་མོའོ། །
གཉིས་པ་གསུང་གི་གཏུམ་མོ་ནི། གཙོ་བོ་རླུང་དག་བྱེད་དེ་རྩ་གསུམ་སྤྱི་དང་མཐུན་པ་
ལས། ལྟེ་བའི་ཐད་དབུ་མའི་ནང་དུ་ཨཾ་དཾ་བཾ་ཡིག་དམར་པོ། རོ་རྐྱང་སྣེ་གཉིས་དབུ་མའི་
ནང་དུ་ཚུད་ཙམ་བསྒོམ་མོ། །བུམ་ཅན་བཟུང༌། ལྟོ་བ་གཡས་གཡོན་དུ་བསྐོར་བས་དབུ་མ་

བསྲུབས། བཾ་ལས་མེ་བྱུང་བར་བསམ། རོ་སྟོད་ན་བ་སོགས་གེགས་བྱུང་ན་བསལ། དེ་ལྟར་
བསྒོམ་པས་མི་རྟོག་པ་ཅི་རིགས་པ་ཤུགས་ལ་སྐྱེའོ། །དེ་ནི་རེག་པ་དྲོད་ཀྱི་གཏུམ་མོའོ། །དབུ་
མའི་ནང་སྤྱི་བོ་ནས་ལྟེ་བའི་བར་དུ་བྱང་ཆུབ་ཀྱི་སེམས་སྲད་བུ་དཀར་པོ་བརྐྱང་པ་ལྟ་བུ་སྐྱ་
ན་རེ་འདུག དབུགས་ཕྱིར་འགྲོ་ནང་འགྲོ་དེ་ལ་བདར་བས་བདེ་བྲེང་ངེ་འདུག་ཅིང༌། ཐིག་
ལེ་དེའི་འོད་ཀྱིས་ལུས་ཀྱི་ནང་གསལ་སེང་ངེ་བ་ལ་སེམས་གཏད། དེ་ནི་ཕྲ་བ་གསལ་བའི་
གཏུམ་མོའོ། །རླུང་ནང་དུ་ཡོང་བའི་སྐབས་ཐིག་ལེའི་སྲད་བུ་དེའི་སྣེ་གཉིས་ནས་ཆད་ནས་ལྟེ་
བར་གྲུ་གུ་བཞིན་དུ་འགྲིལ། ནང་དུ་གནས་ཙ་ན་བདེ་རིལ་ལེ་འདུག དེའི་འོད་ཕོག་པས་རང་
ལུས་ཡལ་ལ་ཁད་ཁད་པ་ལ་སེམས་གཏད་ཅིང༌། ཕྱིར་འགྲོ་ཙ་ན་རྒྱངས་ཀྱིས་སོང་ནས་སྣ་སྒོ་
ནས་མཐོན། ཡང་ནང་དུ་འོང་ཙ་ན་ཡས་སྣེ་ནས་ཧྲིལ་གྱི་འགྲིལ། ལྟེ་བར་སླེབ་པ་སོགས་གོང་
བཞིན་བསྒོམ་ལ་ཅུང་ཟད་བདེ་བ་ཡིད་ལ་བྱེད། ཤིན་ཏུ་ཕྲ་བ་བདེ་བའི་གཏུམ་མོའོ། །
གསུམ་པ་སྐུའི་གཏུམ་མོ་ནི། གཙོ་བོར་རྩ་མདུད་གྲོལ་ཕྱིར་ཏེ། སྤྱིར་ལུས་སྦྱངས་འཁྲུལ་
འཁོར་འདུག་སྟང་གསུམ་དང༌། སྦྱོར་བ་ཁོ་ན་གལ་ཆེ་བསྒོམ་པའི་སྐབས་སུ། ལུས་གནད་
ལག་པ་གཉིས་གཉའ་བར་བསྣོལ། གཞན་སྤྱི་དང་འདྲ། རྩ་གསུམ་འཁོར་ལོ་བཞི་ཡི་གེ་
ལྔ་དང་བཅས་པ་བསྒོམ། རླུང་བཟུང་བ་དང་འབར་འཛག་སོགས་གཞན་རྩ་བའི་གཏུམ་མོ་
དང་འདྲ། ཀྵ་ལས་མེ་འབར་ཞིང་བྱང་ཆུབ་ཀྱི་སེམས་ཀྵ་ལ་བབས་པར་བསྒོམ། དེ་ནས་རླུང་
ཐེངས་འགའ་སོང་བའམ་སྤོང་སྒོམ་དུ་བྱེད་ན། ཞག་འགའ་སོང་བ་ན་སྙིང་གའི་ཧཱུཾ་ཞུ་ནས་ཀྵ་
ལ་ཐིམ། མགྲིན་པའི་ཨོཾ་དང་ཀྵ་འབར་འཛག་བྱེད་པར་བསམ། ཨོཾ་ཡང་ཞུ་ནས་ཀྵ་ལ་ཐིམ། 
ཧཾ་དང་ཀྵ་འབར་འཛག་བྱེད་པར་བསམ། མཐར་ཧཾ་ཡིག་ནས་ནོར་བུའི་རྩེ་མོའི་བར་དུ་བྱང་
ཆུབ་ཀྱི་སེམས་ཀྱི་ཁྲིག་མེར་གྱིས་གང་བར་བསྒོམ། བེམ་པོའི་རླུང་གསལ་བའི་རླུང་དུ་བསྒྱུར་
བའི་གཏུམ་མོའོ། །དེ་ནས་ཐུན་རེ་རེའི་མགོ་ལ་དེ་ལྟ་བུ་བསྒོམས་ནས། དེ་རྗེས་སུ་རྟོག་བཅས་

ཀྱི་དམིགས་པ་སྤངས་ཏེ། མིག་དང་སེམས་མདུན་གྱི་ནམ་མཁའ་ལ་གཡོ་མེད་དུ་ལྟ་བ་དང༌། 
ལྟ་སྟངས་སྨད་ནས་རིག་པ་ལྟེ་བར་བལྟ་བ་གཉིས་རེ་མོས་སུ་བསྒོམས། དེས་གསལ་བ་བདེ་
བར་འགྱུར་བ་ཡིན་ནོ། །འཁོར་ལོ་བཞིའི་ཐིག་ལེ་ཡིག་འབྲུའི་གཟུགས་ཅན་རྣམས་ཇེ་དྭངས་
ཇེ་དྭངས་ནམ་མཁའ་ལ་ཡལ་བར་བསམས་པས། བདེ་ཉམས་མཐུག་པོ་དེ་ཡང་དབྱིངས་སུ་
ཐིམ་སྟེ། བདེ་བ་ལ་ཞེན་པ་མེད་པར་འགྱུར་ཞིང༌། ལྐོག་གྱུར་མང་པོ་གློ་བུར་དུ་མཐོང་བར་
འགྱུར་རོ། །དེ་ལྟར་གཏུམ་མོའི་རྣལ་འབྱོར་བསྒོམས་པས། ཉམས་གསུམ་པོ་ཅི་རིགས་པ་
འབྱུང་སྟེ། རང་བཞིན་གྱི་ཉམས་ཞེས་བྱ་བ་བདེ་བས་དྲང་བའི་བྱིང་བ་ཆེན་པོ་འབྱུང༌། རྟོག་
པའི་ཉམས་ཞེས་བྱ་བ་གསལ་བས་དྲངས་པའི་ཉོན་མོངས་དྲག་པོ་ལྡང་བ་སོགས་ཡོད། འོད་
གསལ་གྱི་ཉམས་ཞེས་བྱ་བ་བདེ་གསལ་མི་རྟོག་པ་གསུམ་ཆ་མཉམ་ཞིང་འཛིན་ཞེན་དང་
བྲལ་བ་འབྱུང༌། དང་པོ་ཉམས་སྐྱོན་ཅན་ཡིན་པས་སྐྱོན་མེད་དུ་བསྲོངས་དགོས་ཏེ། བྱིང་ན་
ཤེས་པ་ཧུར་ཕྱུང༌། ཡུལ་སྣ་ཚོགས་ཀྱི་བདུད་རྩི་བརྟེན་པས་སེལ། རྒོད་ན་གང་འཕྲོ་བ་དེ་ཉིད་
རྩད་བཅད་པས་དབྱིངས་སུ་དགེ་བར་འགྱུར། ཉོན་མོངས་ལ་སོགས་པ་གང་ཡིན་ཐམས་ཅད་
སེམས་ཀྱི་སྣང་བ་དང་ཉམས་སུ་ཤེས་ན། སྒོམ་ལོག་ལས་རང་སར་གྲོལ་བར་འགྱུར་རོ། །
གཉིས་པ་འཕྲོས་དོན་གྱི་གདམས་ངག་ནི། དེ་ལྟར་སྒོམ་པས་རྨི་ཉམས་སྣ་ཚོགས་པ་
འབྱུང་ཞིང༌། དེ་རྣམས་ལ་བླང་དོར་དགག་སྒྲུབ་དགའ་སྡུག་གང་ཡང་མེད་པར་སེམས་ཙམ་དུ་
ཤེས་པར་བྱ། དེ་རྨི་དུས་ཡོད་ན་དེ་ནས་འདུན་པས་མཚམས་སྦྱར་ཏེ། དོ་ནུབ་རྨི་ལམ་ངོས་ཟིན་
པར་བྱ། དེར་ཡང་ལམ་རིམ་པ་གཉིས་ཉམས་སུ་བླང་བར་བྱ། ཞེས་ཡང་ཡང་འདུན་པ་བཏང་
ཞིང༌། རིམ་གཉིས་ཀྱི་རྣལ་འབྱོར་གོམས་པར་བྱས་པས་རྨི་ལམ་ལ་རྨི་ལམ་དུ་ཤེས་ཤིང༌། རྨི་
ལམ་དུ་རིམ་པ་གཉིས་སྒོམ་པ་འབྱུང་བ་ཡིན་ནོ། །དེ་ལ་དང་པོར་རིམ་པ་གཉིས་ཅུང་ཟད་
གོམས་ནས་རྩ་རླུང་ཐིག་ལེའི་ནུས་པས་ཐ་མལ་གྱི་རྨི་ལམ་འཁྲུགས་ཏེ། རྨི་ཉམས་སྣ་ཚོགས་

པ་ཤར་བའི་སྐབས་དེར་དེ་ལྟར་སྒོམ་ན་བོགས་ཆོད་ཆེ་བ་ཡིན་གྱི། རྨི་ལམ་གྱི་སྣང་ཞེན་ཐ་
མལ་པ་ས་འཇགས་རྡུལ་འཇགས་སུ་ཡོད་པའི་སྐབས་ལ། རྨི་ལམ་གྱི་གདམས་པ་ལོགས་པ་
སྒོམ་ཀྱང་རྩ་བ་ལྷོངས་པ་འབྱུང་དཀའ་ཞེས་གསུངས། འོན་ཀྱང་ཁམས་ཀྱི་རིམ་པས་མཐའ་
གཅིག་ཏུ་མ་ངེས་པར་སྣང་ངོ༌། །རྨི་ལམ་གྱི་གདམས་ངག་གོ །དེ་བཞིན་དུ་ཉིན་པར་གཏུམ་མོ་
ལ་སོགས་པའི་རྣལ་འབྱོར་སྒོམ་པའི་བར་བར་དུ། བདེ་གསལ་མི་རྟོག་པ་ལ་ལྷན་ལྷན་གནས་
པ་ཞིག་ཡོད་པ། དེའི་རང་བཞིན་རྩ་བྲལ་དུ་ཤེས་པས་མཉམ་པར་བཞག །གཉིད་དུ་འགྲོ་
ཁར་ཡང་ལུས་ལ་གནད་དུ་བསྣུན་པའི་རྫོགས་རིམ་དང་དེ་གཉིས་སྤེལ་གྱིན་བསྒོམ། དེ་ལྟར་
སྒོམ་པས་རྨི་ལམ་མེད་པར་གཉིད་མཐུག་པོ་ལ་འོད་གསལ་འཆར་བ་ཡང་སྲིད། སྟེས་དབང་
བགུགས་པ་མ་གཏོགས་དང་པོར་དབང་འབྱོར་བ་ཅུང་ཟད་དཀའ། རྨི་ལམ་དུ་གཏུམ་མོ་དང༌། 
དེའི་ཉམས་ཀྱི་འོད་གསལ་དྲན་ནས་བསྒོམ་པས་རྐྱེན་བྱས་ཏེ་རྨི་ལམ་སངས། གཉིད་མཐུག་
པོའི་འོད་གསལ་མཐའ་དབུས་མེད་པར་ཅི་འདོད་དུ་སྐྱོང་ཐུབ་པ་འབྱུང་སྟེ། འདི་ལན་གཅིག་
བྱུང་ནས་ཅི་འདོད་དུ་རང་དབང་འབྱོར་པ་ཤས་ཆེ། འདིའི་མཚམས་ནས་གཉིད་མཐུག་པོའི་
འོད་གསལ་སྒོམ་བོགས་ཆེ་བར་བཞེད་དོ། །གཉིད་མཐུག་པོའི་འོད་གསལ་གྱི་གདམས་པའོ། །
དེ་ལྟར་གཉིད་སད་དུས་དང༌། རྨི་ལམ་དང༌། གཉིད་མཐུག་པོ་གསུམ་ལ་རིམ་པ་གཉིས་ཀྱི་
རྣལ་འབྱོར་རྒྱུན་མི་འཆད་པར་སྒོམ་ཐུབ་པ་དེས། རིང་པོར་མི་ཐོགས་པ་དྲོད་ཐོབ་པར་འགྱུར་
ལ། དེ་ནས་སྤྱོད་པ་གསུམ་སྤྱད་པས། ཚེ་འདི་ཉིད་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་
ཐོབ་པར་འགྱུར་བ་ཡིན་ཞིང༌། འོན་ཀྱང་སྤྱོད་པ་གསུམ་མ་སྤྱད་པ་དང༌། རིམ་པ་གཉིས་ཀྱི་
རྟོགས་པ་མ་བརྟན་པར་འཆི་བའི་དུས་བྱེད་ན། གོང་དུ་འཕོ་བའི་རྣལ་འབྱོར་བྱའོ། །འདི་ལ་
རྒྱས་བསྡུས་གཉིས་ལས་རྒྱས་པ་ནི། རྡོ་རྗེ་མཁའ་འགྲོ་དང༌། ཁ་སྦྱོར་དང་གདན་བཞི་རྣམས་
ཀྱི་དངོས་བསྟན་ལས་འབྱུང་བ་ཡིན་ཏེ། གྲགས་ཆེ་བས་རྒྱས་པར་གཞན་དུ་ཤེས་ལ། འདིར་

འཕོ་དམིགས་ཀྱི་རྩ་བ་ཡིན་པའི་ཕྱིར། ཐོ་ཙམ་བརྗོད་ན། འཕོ་བའི་དགོས་ཀྱི་ལྷའམ། ཡི་
དམ་གྱི་ལྷ་གང་ཡིན་པར་བདག་ཉིད་བསྒོམ། བུ་ག་དགུ་ལ་སྒོ་དྲུག་ཡོད་པ་དང༌། གསང་བའི་
སྒོ་གསུམ་ཤེས་པ་འཕོ་བའི་སྒོ་གསུམ་རྣམས་རྡོ་རྗེ་མཁའ་འགྲོ་མ་སོགས་ལྷ་མོ་བརྒྱད་ཀྱི་ས་
བོན་རྣམས་ཀྱི་དགག་ནས། བུམ་པ་ཅན་གྱི་རྣལ་འབྱོར་ཅི་རིགས་པ་སྒོམ་པར་བྱའོ། །སྔར་
གཏུམ་མོའི་རྣལ་འབྱོར་ལ་རང་བྱན་ཆུད་པ་ཡིན་ན་དེས་ཆོག །དེ་ལྟར་མིན་ན་འཕོ་བའི་སྔོན་
འགྲོ་ཉིད་ལ་གསུངས་པའི་གཏུམ་མོ་འཁོར་ལོ་གཉིས་པ་དེ་ཅུང་ཟད་བྱང་བར་བསྒོམ། དེ་
ནས་ཁྱོགས་དང་ཁྱེར་བྱེད་ཅེས་བྱ་བ། དགང་བ་དང་དབྱུང་བའི་རླུང་ལ་ཅི་རིགས་པར་བསླབ། 
དེ་ནས་དངོས་གཞི་སྙིང་གར་ཡི་གེ་བཀོད་པ་ལ། རྒྱས་པ་ཡི་གེ་བདུན་པ་དང༌། འབྲིང་པོ་ལྔ་པ་
དང༌། བསྡུས་པ་གསུམ་པ་དང༌། ཤིན་ཏུ་བསྡུས་པ་ཡི་གེ་གཅིག་པ་ཡིན་ཏེ། ཧི་ཀྲ་གི་སྒྲ་དང་
བཅས་ཏེ་ལྟེ་བའི་གཏུམ་མོས་བསྐུལ་ཏེ་འཕོ་བ་དང༌། ཀ་ཧིའི་སྒྲས་སྙིང་གར་ངལ་གསོ་བ་ལ་
ཤིན་ཏུ་གོམ་པར་བྱའོ། །རྣལ་འབྱོར་འདི་ལ་རྒྱུད་ནས་བཤད་པ་བཞིན་དུ་སོ་སོའི་རྟགས་ཐོན་
པར་སྦྱངས་ཤིང་འབྱོངས་ན། གོང་དུ་འཕོ་བ་མཆོག་དེ་འགྲུབ་པར་འགྱུར་ཞིང༌། དེའི་སྟེང་དུ་
བསྐྱེད་རིམ་བརྟན་ན་སྔགས་ལ་ནུས་པ་གྲུབ། རང་གི་ལྷ་སྔགས་ཀྱི་བྱིན་རླབས་དང་གཟི་བྱིན་
ཁ་མ་གྲི་ཞིང༌། འདོད་པའི་ལྷ་ལ་སྣང་བ་ཐོབ་པས་སྒྲུབས་ན། ཕ་རོལ་གྱི་གྲོང་དུ་འཇུག་པ་
ཡང་སྒྲུབ་ཏུ་རུང་བ་ཡིན་ནོ། །
སོ་སོའི་རྟགས་ཇི་བཞིན་མ་ཐོན་རུང༌། ཐུན་སྒོམ་ཅུང་ཟད་ཅུང་ཟད་བྱས་པས་ཀྱང་གོང་
འཕོ་ཕལ་བ་འགྲུབ་པར་འགྱུར་རོ། །གཉིས་པ་འཕོ་དམིགས་བསྡུས་པ་ནི། ལུས་གནད་བཅས་
ལ། ལྟེ་བར་ས། སྙིང་གར་ཆུ། མགྲིན་པར་མེ། མགོ་བོར་རླུང་གི་དཀྱིལ་འཁོར་བསམ། དེ་
རྣམས་ཀྱི་དབུས་དབུ་མས་ཕུག་པ། དབུ་མའི་སྟེང་དུ་ཐིག་ལེ་དཀར་པོ་བྱེའུའི་སྒོང་ང་ཙམ་རླུང་
ཁ་སྦྱོར་དུ་བཟུང༌། འོག་རླུང་དྲག་ཏུ་གཅུན་པས། ས་ཆུ་ལ་ཐིམ། ཆུ་མེ་ལ། མེ་རླུང་ལ། རླུང་

ཐིག་ལེ་ལ་ཐིམ། རྩ་དབུ་མ་ཐུང་རིལ་ལི་ལི་སོང་ལུས་ཀྱང་སྨད་ནས་རིམ་པས་ཡལ། ཐིག་
ལེ་སྤྱི་གཙུག་ནས་ཐོན་ཏེ་སྟོང་པའི་དབྱིངས་སུ་ཐིམ། དབྱིངས་རིག་བསྲེས་ལ་བཞག ཡང་
ན་རང་གང་མོས་སུ་འཕོས་པས་ཀྱང་ཆོག་གོ །མ་སྦྱངས་པ་བཙན་ཐབས་སུ་འཕོ་དགོས་བྱུང་
ནའང་འདིས་རུང༌། འཕོ་བའི་གདམ་ངག་གོ །འཕོ་བའི་མཚམས་སྦྱར་ཀྱང་རུང་མ་སྦྱར་ཀྱང་
རུང་དམ་ཚིག་དང་ལྡན་པ་ལམ་སྒོམ་པ་འཕྲོ་ཅན་རྣམས། ད་ལྟར་ནས་སྣང་བ་ཐམས་ཅད་ལ་
བར་དོའི་འདུན་པ་སྦྱངས་ཤིང༌། བར་དོར་ལྷ་དང་བླ་མ་དང་ལམ་རིམ་པ་གཉིས་དབང་དང་
བཅས་པ་དྲན་པར་བྱའོ། །ཞེས་འདུན་པ་ཡང་ཡང་སྦྱངས། དེའི་སྟོབས་ཀྱིས་རྨི་ལམ་དུ་འཆར། 
དེ་ལྟར་ན་བར་དོར་ཡང་འབྱུང་སྟེ་དེ་ཡང་བར་དོར་མཐོང་སྣང་དང༌། རང་སྒྲ་སོགས་ཀྱི་རྐྱེན་
བྱས་ནས་བླ་མ་དང་ཡི་དམ་དང་དབང་བསྐུར་བ་རྣམས་དྲན་ཞིང་གསོལ་བ་བཏབ་པས། 
ལྷན་སྐྱེས་ཀྱི་དཔའ་བོ་དང་རྣལ་འབྱོར་མ་སྤྲུལ་པའི་ཚོགས་དང་བཅས་པ་མངོན་སུམ་དུ་བྱོན་
ནས། རྡོ་རྗེའི་མིང་ནས་བོས་ཏེ་མཁའ་སྤྱོད་དུ་འཁྲིད་པར་མཛད་དོ། །དེ་ཙམ་ནི་བུམ་དབང་
ཐོབ་ནས་བསྐྱེད་རིམ་སྒོམ་པ་ཙམ་ལའང་འབྱུང་ལ། འགའ་ཞིག་མངལ་སྐྱེས་སུ་སྐྱེ་འགྱུར་གྱི་
ཕ་མའི་ཀུན་སྦྱོར་མཐོང་ཞིང༌། སྐྱེ་གནས་ཉེ་བར་དམིགས་པ་ན་དབང་གསུམ་པ་དང་འབྲེལ་
བར་ཆགས་ལམ་གྱི་གནད་ཀྱིས་གྲོལ་བའམ། གསང་དབང་དང་འབྲེལ་བར་གྲོལ་ལམ་པའི་
གནད་ཀྱིས་གྲོལ་པའང་ཡོད་ཅིང༌། བར་དོ་ཉིད་དུ་རང་སྟོབས་ཀྱིས་རིམ་གཉིས་སྒོམ་པས་
གྲོལ་བའང་ཡོད་ལ། ཐམས་ཅད་ཀྱང་དཔའ་བོ་དང་རྣལ་འབྱོར་མ་རྣམས་ཀྱིས་བརྡ་དང་
བརྡའི་ལན་བསྟན་ཏེ་སྤྱོད་པ་གསུམ་སྤྱད་པ་ལ་བརྟེན་ནས། ས་བཅུ་བགྲོད་པར་བཞེད་དོ། །
༈ གཉིས་པ་ཕོ་ཉའི་ལམ་ལ་བརྟེན་པ་ལའང༌། གཏུམ་མོའི་ཚབ་ཏུ་ཕོ་ཉའི་ལམ་སྦྱར་
བ་མ་གཏོགས། རླུང་དང་རྩ་དང་ཐིག་ལེ་དང་མི་རྟོག་པ་རྩ་བའི་མན་ངག་དང༌། རྨི་ལམ་ལ་
སོགས་པ་འཕྲོས་དོན་གྱི་གདམས་ངག་ཐམས་ཅད་ནི་འདྲ་ལ། གདམ་པ་དངོས་ནི་མན་ངག་

གི་གནད་བཅུ་གཉིས་ཏེ། སྡོམ་ནི། རླུང་སྦྱངས་པ་དང་ཡིད་རིག་བསྒོམ། །ཡུལ་ནི་བརྟག་དང་
དགུག་པ་དང༌། །རྩ་བསྐྱེད་པ་དང་སྒྱུ་མ་སྦྱངས། །འདི་དག་སྦྱོར་བའི་ཆོས་དྲུག་ཡིན། །དབབ་
དང་གཟུངས་དང་བཟློག་པ་དང༌། ཁྱབ་དང་རླུང་དང་བསྲེ་བ་དང༌། །དབྱིངས་སུ་སྐྱལ་བ་ཞེས་
བྱ་བ། །འདི་དག་དངོས་གཞིའི་ཆོས་དྲུག་ཡིན། །ཞེས་པ་ལྟར་ཏེ་ཕོ་ཉ་ལམ་སློང་གི་ཡི་གེ་ཟུར་
དུ་བཞུགས་པ་དང༌། ཞལ་ལས་ཤེས་པར་བྱའོ། །
༈ རྩ་བའི་གསུམ་པ་རྗེས་ཀྱི་འཁྲིད་ནི། གེགས་བསལ་བ་དང་བོགས་དབྱུངས་བ་
དང༌། འབྲས་བུ་འགྲུབ་པའི་ཚུལ་ཏེ་གསུམ་ལས། དང་པོ་ལ་མན་ངག་གི་གནད་བཅུ་གཉིས་
ཏེ། རོ་སྙོམས་གཉིས། ཡི་གེ་བཞི། གོ་ཆ་དྲུག་གོ །རོ་སྙོམས་དང་པོ་འབྱུང་བཞི་རོ་སྙོམས་
ནི། སྨྲས་པ། ས་རྒྱས་ལུས་སེམས་ལྕི་བ་ན། །རླུང་དཀྱིལ་སྟེང་དུ་རྐང་པ་བཞག །བ་དན་གཡོ་
བས་འདེགས་པར་བསྒོམ། །རླུང་རྒྱས་ཡེངས་ཡེངས་འགྲོ་འདོད་སོགས། །ལྟེ་བར་ས་དཀྱིལ་
ཆེར་འཆེད་ནས། །སྣང་བ་གསེར་དུ་གྱུར་པར་བསམ། །ཆུ་རྒྱས་དྲོད་ཉམས་གྲངས་ཤུམ་
བྱེད། །གསང་བར་མེ་དཀྱིལ་སྒོམ་པས་སེལ། །མེ་རྒྱས་ཚད་པ་འཕེལ་བ་ན། །སྙིང་གར་ཆུ་
དཀྱིལ་དཀར་ལ་བསིལ། །མཆེད་ནས་སྣང་བ་ཆུ་རུ་བསྒོམ། །འགྱུར་བ་འགེགས་ལ་གཟེར་
བཞིས་{སྡོམ[སྡེབ]། །སྙིང་གའི་མདུན་རྒྱབ་ན་བ་ན། །བུ་ག་ཧར་ཕྱུང་དོད་པའམ། །ཡང་ན་
བུ་ག་མང་པོ་བསྒོམ། །ཐོག་མར་ཕྱི་རུ་དྲོད་བྱུང་ན། །ནང་དུ་བསྡུད་པའི་མན་ངག་བྱ། །སྟོད་དུ་
འཆུགས་ན་ཡལ་འགྲོ་བས། །དྲོད་དེ་ལྟེ་བར་འབེབས་པར་བྱ། །སྟོང་ཉམས་སྐྱེས་ནས་སྐྲག་པ་
ན། །སྣ་རྩེར་ཡུང་དཀར་བསྒོམས་པས་སེལ། །རགས་པའི་རླུང་ནི་རྣམ་ཤེས་དང༌། །བསྲེ་བའི་
གདམས་པ་གཞན་ཡང་ཡོད། །རོ་སྙོམས་གཉིས་པ་དམིགས་པས་རོ་སྙོམས་པ་ནི། ཉམས་ཀྱི་
རོ་སྙོམས་པ་དང༌། སེམས་ཀྱི་རོ་སྙོམས་པ་སྟེ། དང་པོ་ནི། སྙིང་གར་བླ་མ་ལྟེ་བར་མེ། ནད་
རྣམས་དེ་ཡི་བར་དུ་འདུས། །གསོལ་བ་བཏབ་ལ་བར་རླུང་བརྒྱངས། །ནད་བསྡུ་བའོ། །མེ་

འབར་ནད་རྣམས་བསྲེག་པར་བསམ། །ན་སར་རླུང་སྡིགས་སྤྲུག་འཁོར་བྱ། ནད་བསད་པའོ། །
རྒྱུ་མའི་སྣ་ནས་རླུང་བུས་པས། །ནད་རྣམས་ཕྱིར་སོང་ཧི་ཞེས་བརྗོད། ནད་བཤིག་པའོ། །
ནད་ལ་གཟོ་བཅོས་མེད་པར་བཞག །ནང་སྟོང་པ་ཉིད་དུ་སྦྱངས་པའོ། །སེམས་ཀྱི་རོ་སྙོམས་
པ་ནི། གེགས་ཐམས་ཅད་སེམས་སུ་ཤེས། སེམས་སྟོང་པ། སྟོང་པ་གཉིས་མེད། གཉིས་མེད་
འོད་གསལ་དུ་ངོ་སྤྲོད་པའོ། །ཡི་གེ་བཞིའི་གེགས་སེལ་བ་ནི། སྐེ་ཡན་ཆད་ན་ན་མགོ་བོ་ལ་
བུག་པ་བཅུ་གཉིས་བསྒོམས་ཏེ་ཧིག་བརྗོད། རོ་སྟོད་ན་ན་རོ་སྟོད་དང་ལག་སོར་ལ་བུ་ག་མང་
པོ་བསྒོམས་ཏེ་ཧ་འདོན། རོ་སྨད་ན་ན་སྨད་དང་རྐང་པ་ལ་བུ་ག་མང་པོ་བསྒོམ་ཏེ་ཨ་བཟླས། 
ལུས་ཐམས་ཅད་ན་ན་བུ་ག་མང་པོའི་སྦྱོར་བས་ཧཱུཾ་ཉེར་གཅིག་འདོན་ནོ། །གོ་ཆ་དྲུག་གི་དང་
པོ་སྟོང་པའི་གོ་ཆ་ནི། གང་ན་དེ་སྟོང་པར་བསྒོམས་ལ་རླུང་བཟུང་ཞིང་འབུད། ལུས་ཐམས་
ཅད་ན་ན་སོར་མོའི་རྩེ་མོ་ནས་བརྩམས་ཏེ་ཉམ་པ་ལ་ཆད་དེ་ལུས་ཐམས་ཅད་ཞིག་པར་
བསམ། ཁོག་ནང་མི་བདེ་ན་དགང་ཐོན་ལ་བསླབ། དེས་སེལ། འདིས་འོག་མ་རྣམས་ལའང་
རིགས་འགྲེ། གཉིས་པ་བདེ་བའི་གོ་ཆ་ནི། གང་ན་སར་ཐིག་ལེ་དཀར་དམར་རིལ་མ་ཙམ་
བསམ། དེའི་འོད་ཀྱིས་སངས་པར་བསྒོམས། གསུམ་པ་གཏུམ་མོའི་གོ་ཆ་ནི། ལུས་ཁོལ་བུར་
ན་ན་གང་ན་སར་ཨ་ཤད་བསྒོམས། སྤྱིར་ན་ན་ལྟེ་བར་མེ་གྲུ་གསུམ་ལས་མེ་ལྕེ་འཕྲོས། བུ་ག་
དགུ་ནས་ནད་ཐམས་ཅད་{བདས་[འདས་]ནས་བསྲེགས་པར་བསམ། མཐར་མེ་དེ་ལྟེ་བའི་
མེ་ལ་བསྡུ། བཞི་པ་སེམས་ཀྱི་གོ་ཆ་ནི། ནད་ལ་སོགས་པ་གེགས་ཐམས་ཅད་རང་སེམས་སུ་
ཤེས་པ་དང༌། སྒྱུ་མ་ལྟ་བུར་དམིགས་ནས་རླུང་བཟུངས་ཏེ་ལུས་སྤྲུགས་པས་སེལ། ལྔ་པ་བླ་
མའི་གོ་ཆ་ནི། གང་ན་སར་བླ་མ་བསྒོམས། དེའི་འོད་ཀྱིས་ནད་དག་པར་བསམ། མཐར་སྤྱི་
བོར་བླ་མ་བསྒོམས་ཏེ་གསོལ་བ་དྲག་ཏུ་གདབ། དེ་འོད་དུ་ཞུ་ནས་རང་ལ་ཐིམ་པས། ནད་
རྣམས་འོག་སྒོ་ནས་ཐོན་པར་བསམ། ཡང་ན་ནད་རྣམས་སྡིག་སྒྲིབ་དག་པར་བྱེད་པས་བླ་

མའི་འཕྲིན་ལས་སུ་ཤེས་པའང་ཡིན་གསུངས། དྲུག་པ་ཡི་དམ་གྱི་གོ་ཆ་ནི། བླ་མའི་གནས་
སུ་ཡི་དམ་སྦྱར་བ་ཉིད་དོ། །བཅུ་གཉིས་པོ་འདི་དང་འབྲེལ་བའི་གེགས་སེལ་ཐོར་བུ་པ་མང་
དུ་ཡོད་པ་ནི་ཁྲིད་ཡིག་དཀྱུས་ལ་མི་གསུངས་པས། གཞན་དུ་ཤེས་པར་བྱའོ། །གཉིས་པ་
བོགས་འདོན་ནི། སྤྱོད་པ་རྣམ་པ་གསུམ་ཡིན་ལ། དེའི་རྣམ་པར་གཞག་པ་ཡང་གཞན་དུ་
འབྲི་བར་འགྱུར་རོ། །གསུམ་པ་འབྲས་བུ་འགྲུབ་པའི་ཚུལ་ནི་བསྐྱེད་པའི་རིམ་པ་ལ་བརྟན་པ་
ཐོབ་ནས་རྫོགས་པའི་རིམ་པ་ལ་ལེགས་པར་འབད་པས། རིམ་པ་བཞིའི་རྟོགས་པ་གོང་ནས་
གོང་དུ་རྒྱུད་ལ་སྐྱེ་བར་འགྱུར་ཞིང༌། གསང་རིམ་གྱི་རྟོགས་པ་དང་པོ་སྐྱེས་པ་ན། བཟོད་པ་
ཐོབ། གསང་རིམ་མཐར་ཕྱིན་པ་ན་འཇིག་རྟེན་ལས་འདས་པའི་ལམ་གྱི་སྣེ་ཟིན། སློབ་པའི་
ཟུང་འཇུག་འགྲུབ། སླར་ཡང་ཟུང་དུ་འཇུག་པའི་ལམ་ཉིད་ཀྱི་ས་བཅུའམ་བཅུ་གཉིས་བསྒྲོད་
པའི་མཐར། འབྲས་བུ་སྐུ་བཞི་ཡེ་ཤེས་ལྔ་ཡན་ལག་བདུན་ལྡན་རྫོགས་པའི་སངས་རྒྱས། སྐུ་
དང་འཕྲིན་ལས་རྒྱུན་མི་འཆད་པ་ཐོབ་པ་ཡིན་ནོ། །རྒྱུད་དོན་འཇིག་རྟེན་ཁམས་ལྟར་རྒྱ་ཆེ་
བ། །གྲུབ་གཞུང་ཉི་འོད་ལྟ་བུས་གསལ་མཛད་པའི། །རྡོ་རྗེ་ཐེག་པའི་ལམ་ཆེན་བླ་ན་མེད། །
བརྗོད་བྲལ་འདི་ཡང་སྐལ་ལྡན་འགའ་ལ་སྲིད། །དེ་ལྟར་བཤད་པའི་དགེ་བ་ཡིས། །མཁའ་
དང་མཉམ་པའི་འགྲོ་བ་རྣམས། །བྱང་ཆུབ་མཆོག་གི་གོ་འཕང་ལ། །ད་ལྟ་ཉིད་དུ་འཁོར་གྱུར་
ཅིག །ཅེས་པ་འདི་ཡང་ལྷ་གཟིགས་རིགས་ཀྱི་ཐིག་ལེ། རིགས་སྔགས་ཀྱི་འཁོར་ལོས་བསྒྱུར་
བ་ས་སྐྱོངས་མི་དབང་གང་གིས་བཀས། བདེ་མཆོག་ནག་པོ་ལམ་སློངས་རྒྱས་པའི་ཁྲིད་ཡིག་
ཚིག་ཚོགས་ཟོར་ཡངས་པ་ལ་བརྟེན་པ་ཞིག་ཡི་གེར་བྲིས་ཤིག་ཅེས་བསྩལ་བ་ལ་བརྟེན་ནས། 
རྒྱལ་ཁམས་པ་ཏཱ་ར་ནཱ་ཐས་མདོ་ཙམ་བརྗོད་པའོ།། །།དག་ཞུས། དགེ་ལེགས་འཕེལ། 

༄༅། །དཔལ་བདེ་མཆོག་རིམ་ལྔའི་ཁྲིད་ཡིག་
བཞུགས། 
༄༅། །ཨོཾ་སྭཱ་སྟི། ན་མོ་གུ་རུ་ཙཀྲ་སཾ་བྷ་ར་ཙ་ར་ཎཱ་ཡ། ཟུང་འཇུག་སྔོ་སངས་མཛེས་པའི་
དཔལ། །ཐུགས་རྗེ་ཉམས་བརྒྱའི་འོད་སྟོང་ཅན། །སྲིད་གསུམ་རྟ་ལྗང་རོལ་པའི་རྩེར། །བདེ་
ཆེན་ཟློས་གར་ཅི་ཡང་བསྒྱུར། །བླ་མར་གཉིས་མེད་ཧེ་རུ་ཀ །མགོན་དེའི་ཞབས་པད་གཙུག་
གིས་མཆོད། །གྲུབ་ཆེན་གྷནྚའི་ཞལ་གྱི་ལུང༌། །མདོ་ཙམ་ཡི་གེར་སྤེལ་བར་བྱ། །འདིར་རྣལ་
འབྱོར་མའི་རྒྱུད་མཐའ་དག་གི་ངེས་གསང༌། གྲུབ་ཆེན་རྡོ་རྗེ་དྲིལ་བུ་པའི་བཞེད་པ། དཔལ་
འཁོར་ལོ་བདེ་མཆོག་གི་མན་ངག་ཉམས་སུ་ལེན་པར་འདོད་ན། སྔོན་འགྲོ་དང༌། དངོས་གཞི་
དང༌། འཕྲོས་དོན་གསུམ་ལས། དང་པོ་ལ་སྐྱབས་སེམས་སྔོན་དུ་འགྲོ་བའི་ཡི་གེ་བརྒྱ་པའི་
སྒོམ་བཟླས་དང༌། མཎྜལ་བླ་མའི་རྣལ་འབྱོར་དང་བཅས་པ་གཉིས་ཡིན་པ་ལས་དམིགས་པ་
རྣམས་ཕལ་ཆེར་སྤྱི་དང་འདྲ་བ་ལ། སྐྱབས་ཡུལ་གྱི་གཙོ་བོ་དང༌། བླ་མའི་རྣལ་འབྱོར་སྐབས་
བླ་མ་འཁོར་ལོ་སྡོམ་པར་སྒོམ་པའམ། མལ་ལུགས་པ་རྣམས་བླ་མ་དཔའ་བོ་རྡོ་རྗེ་ཆོས་སྐུ་
སྒོམ་གསུང་བ་ནི་ཁྱད་པར་རོ། །
གཉིས་པ་དངོས་གཞི་ལ། བསྐྱེད་རིམ་དང་རྫོགས་རིམ་གཉིས་ལས། དང་པོ་གཞན་དུ་
ཤེས་པར་བྱ་ལ། གཉིས་པ་རྫོགས་རིམ་ལ། བདག་བྱིན་བརླབ་པའི་རིམ་པ། སྣ་ཚོགས་རྡོ་རྗེའི་
རིམ་པ། ནོར་བུ་འགེངས་པའི་རིམ་པ། ཛ་ལནྡྷ་རའི་རིམ་པ། བསམ་མི་ཁྱབ་ཀྱི་རིམ་པ་སྟེ་ལྔ་
ལས། དང་པོ་ལ་ས་བོན་དང་བཅས་པའི་བདག་བྱིན་བརླབ་དང༌། ས་བོན་མེད་པའི་བདག་
བྱིན་བརླབ་པ་གཉིས་ལས། དང་པོ་ལ་དམིགས་པའི་གཞི་དང༌། སྤྲོ་བའི་ཚུལ་གཉིས་ལས། 

དང་པོ་ནི། ལུས་ཀྱི་དཀྱིལ་འཁོར་གྱི་མངོན་རྟོགས་དང་འབྲེལ་ན། དཀྱིལ་འཁོར་བསྡུས་
མཚམས་སུ་བསྒོམ་ཞིང༌། མ་འབྲེལ་ན། སྐྱབས་སེམས་བླ་མའི་རྣལ་འབྱོར་སྔོན་དུ་འགྲོ་བས། 
རང་བདེ་མཆོག་ལྷན་སྐྱེས་སུ་ཁྲོང་གིས་བསྐྱེད། འདི་སྐབས་ཡུམ་རྡོ་རྗེ་ཕག་མོ་འོད་དུ་ཞུ། སྣ་
སྒོ་ནས་ཞུགས་ཏེ་ལྟེ་བར་ཐིམ། ཞེས་གོང་མ་རྣམས་གསུང་ཡང༌། སྒོམ་ཐུབ་ན་ཡབ་ཡུམ་ཁ་
སྦྱོར་གྱི་སྐུར་སྒོམ་པ་ཉིད་བཟང་ངོ༌། །དེ་ནས་རང་གི་སྙིང་ག་ཆོས་ཀྱི་འཁོར་ལོའི་ལྟེ་བའི་ཐད་
དུ་ཟླ་བ་དཀར་པོ་སྲན་མ་ཕྱེད་གཤགས་ཙམ་གྱི་གདན་ལ། ཐིག་ལེ་དམར་སྐྱ་ཡུངས་འབྲུ་ཙམ་
ཞིག་གསལ་གདབ། དེ་ཉིད་འབའ་ཞིག་ཡང་ཡང་གསལ་བཏབ་ནས་དབུགས་ནང་དུ་འཇུག་
པ་ན་རླུང་རྣམས་ཐིག་ལེ་ལ་ཐིམ་པར་བསམས་ཤིང་སེམས་གཟུང༌། དང་པོ་ཐུན་ཆེ་ན་ཐུན་
རེ་རེའི་ནང་དུ་གསལ་འདེབས་ཐེངས་ལྔ་བརྒྱ་རེ་བྱ་ཞིང༌། ཕྱིས་གོམས་ནས་གསལ་འདེབས་
ཐེངས་ཇེ་ཉུང་དང༌། སེམས་འཛིན་པ་ཡུན་ཇེ་རིང་དུ་བཏང་བས། ཇི་ཞིག་ན་ཐུན་རེའི་ནང་
དུ་སེམས་གཞན་དུ་མི་འགྲོ་བར་ཐིག་ལེ་ལ་དམིགས་པ་རྟག་ཏུ་འཁྱོང་ཐུབ་ན་སེམས་ཟིན་པ་
ཡིན་ནོ། །གཉིས་པ་ནི། དེ་ནས་སྤྲོ་བར་འདོད་ན། སྙིང་གའི་ཐིག་ལེ་ལས། ཟླ་བ་ལ་གནས་
པའི་ཐིག་ལེ་དཀར་པོ་གཉིས་སྤྲོས་ཏེ། མིག་འབྲས་གཉིས་ཀྱི་དབུས་སུ་བཀོད་ལ་སེམས་
གཟུང་དེ་ཡང་ཐོག་མར་རླུང་ནང་དུ་འཇུག་པ་དང་བསྟུན་གསལ་འདེབས་ཤིང༌། མིག་བཙུམ་
པའམ། མུན་ནག་ཏུ་སེམས་གཟུང༌། དེ་ལ་གོམས་ནས་མེ་ཏོག་ལྟ་བུའི་དངོས་པོ་གཅིག་ལ་
བལྟ་ཞིང༌། སེམས་དེ་ལ་མ་ཡེངས་པར་ཐིག་ལེ་ཉིད་ལ་སྔར་བཞིན་བསྒོམ། དེར་ཡང་སེམས་
བརྟན་ནས་གཟུགས་རྣམ་པ་སྣ་ཚོགས་ལ་བལྟ་ཞིང༌། སེམས་གཞན་དུ་མ་ཡེངས་པ་སྔར་
བཞིན་ཐིག་ལེ་ལ་སེམས་གཟུང༌། འདི་ལ་གོམས་པས། གཟུགས་མཐོང་བ་དེའི་སྟེང་དུ་ཏིང་
ངེ་འཛིན་སྐྱེ་ཞིང༌། མིག་གི་སྒོར་རྒྱུ་བའི་རླུང་ནང་དུ་ལྡོག་པ་ཡིན་ཏེ། དེ་ནས་མིག་གི་ཐིག་ལེ་
སྙིང་གའི་ཐིག་ལེ་ལ་ཐིམ་པར་བསམ་མོ། །ཕྱིས་མངོན་ཤེས་དང་བདེ་སྟོང་གི་རྒྱུར་འགྲོའོ། །

འོག་མ་རྣམས་ལ་ཡང་འདི་ཉིད་ཀྱིས་རིགས་འགྲེ་བར་བྱ་སྟེ། རྣ་བ་གཉིས་སུ་ཐིག་ལེ་སྔོན་
པོ་དང༌། རྣ་བའི་འདོམ་སོར་ཐིག་ལེ་སེར་པོ་དང༌། ལྕེའི་རྩ་བར་ཐིག་ལེ་དམར་པོ་དང༌། རྡོ་
རྗེའི་རྩེ་མོའི་བུ་གར་ལུས་ནང་ཐམས་ཅད་འོད་ཟེར་གྱིས་ཁྱབ་པར་བྱེད་པའི་ཐིག་ལེ་ལྗང་ཁུ་
རྣམས་ལ་སེམས་འཛིན་ཏེ། དམིགས་པ་ཅུང་ཟད་བསྡུ་ན་ཐིག་ལེ་སྤྲོ་བ་རྣམས་ལ་ཟླ་གདན་
མེད་ཀྱང་ཆོག་གོ །དང་པོ་ཐོག་མར་སྒྲ་དང༌། དྲི་དང༌། རོ་དང༌། རེག་བྱ་མི་མྱོང་བར་སེམས་
གཟུང༌། དེ་ནས་རླུང་གི་སྒྲའམ་ཆུ་སྒྲ་ལྟ་བུ་སྒྲ་རྒྱུན་ཆགས་དང༌། སྤོས་ཀྱི་རེང་བུ་སོགས་དྲི་རྒྱུན་
ཆགས་དང༌། ལྕེའི་སྟེང་དུ་བུ་རམ་གྱི་གོང་བུ་བཞག་པ་ལྟ་བུའི་རོ་རྒྱུན་ཆགས་དང༌། གོས་ཀྱི་
རེག་པ་ལྟ་བུའི་རེག་བྱ་རྒྱུན་ཆགས་རྣམས་བསྟེན་ཞིང་སེམས་བཟུང་དེ་རྣམས་ལ་ཡང་བརྟན་
ན་སྒྲ་དང་གཏམ་སྣ་ཚོགས་དང༌། དྲི་དང་རོ་དང༌། རེག་བྱ་སྣ་ཚོགས་ལ་རེག་པའི་བར་དུ་
བྱེད་ཅིང་སེམས་གཟུང་བས། ཡུལ་གྱི་སྣང་བ་ཐམས་ཅད་ཏིང་ངེ་འཛིན་དུ་འཆར་བར་འགྱུར་
རོ། །སྙིང་གའི་སྔར་གྱི་ཐིག་ལེ་དམར་སྐྱའི་སྟེང་དུ་ཐིག་ལེ་སྔོན་པོ་ཡུངས་འབྲུ་ཙམ་གཅིག་
བསྒོམས་ལ་སེམས་གཟུང༌། དེ་ལ་ཟིན་ན། རྣམ་རྟོག་ཅིག་ཆེད་དུ་བསྐྱེད་ནས་ཡིད་ཡུལ་དུ་
ལམ་མེ་འཆར་བར་བྱ་སྟེ། དེ་མ་ཡལ་ཙམ་གྱི་ངང་ནས་ཐིག་ལེ་ལ་སེམས་གཟུང༌། ཕྱིས་རྣམ་
རྟོག་ཅི་ཤར་ཡང༌། ཐིག་ལེ་དེ་ཉིད་ལ་མ་ཡེངས་པར་སེམས་གཟུང་སྟེ་འདི་བསྒོམས་ན། རྣམ་
རྟོག་གི་ཤུགས་རང་བབས་སུ་ཆད་ནས། གང་ལ་བསམ་པ་དེའི་སྟེང་དུ་ཏིང་ངེ་འཛིན་ལྷན་
ལྷན་སྐྱེའོ། །དེ་ནས་བར་བར་དུ་ཡུལ་ལ་སེམས་འཕྲོ་ན་གང་ལ་འཕྲོ་བ་དེའི་སྟེང་དུ་སྙིང་ག་
ནས་ཐིག་ལེ་སྤྲོས་ཏེ་བཀོད་པ་ལ་སེམས་གཟུང༌། ཡུལ་ལ་འཕྲོ་བའི་རྣམ་རྟོག་འགགས་པ་ན། 
ཐིག་ལེ་དེ་སྙིང་གའི་ཐིག་ལེ་ལ་ཐིམ་པར་བསམ་མོ། །འདིའི་མན་ངག་ཁ་ཅིག་ལས་སྙིང་གའི་
ཐིག་ལེའི་དོད་དུ་ཧཱུཾ་སྒོམ་པ་དང༌། ཉི་ཟླ་ཁ་སྦྱོར་གྱི་དབུས་སུ་ཧཱུཾ་ངམ་ཐིག་ལེ་སྒོམ་པར་འདོད་
པ་སོགས་ཀྱང་རུང་བ་ཉིད་དང༌། གཞན་འགའ་ཞིག་ལས་དབང་པོའི་སྒོར་མི་སྤྲོ་བའི་སྐབས། 

སྙིང་གའི་ཐིག་ལེ་འབའ་ཞིག་ལ་སེམས་བརྟོད་པའི་ཚེ། རྒྱུ་ཞབས་ཚིགས་པ་ལ་གཅེར། འོག་
རླུང་བསྐུམས་སྟེང་དུ་དྲངས། ལྕེ་རྐན་ལ་སྦྱར། དབང་གི་ཉམས་མྱོང་དྲན་པར་བྱ་ཞེས་གསུང་
སྟེ། ལས་དང་པོ་པ་ལ་ཅུང་ཟད་གེགས་སྡང་ཡང་ཉམས་མྱོང་སྐྱེ་བ་མྱུར་བ་ཞིག་སྣང་ངོ༌། །
གཉིས་པ་ས་བོན་མེད་པའི་བདག་བྱིན་བརླབས་པ་ནི། རང་ལྷར་གསལ་བའི་སྣའི་བར་
ཀ་མེད་པར་སྒོང་ལྐོགས་སྟོང་པ་ལྟ་བུའི་ནང་དུ། འོད་ཟེར་དམར་སྨུག་རི་སྣ་ལ་རྨུགས་པ་ཆད་
པ་ལྟ་བུར་བུན་ནུ་ནུ་འདུག་པར་བསམ། དབུགས་ཕྱིར་འགྲོ་བའི་ཚེ། རྒྱང་རིང་དུ་མི་འགྲོ་བར་
སྣ་རྩེ་ཉིད་ཀྱི་ཕྱི་ནང་དུ་ཁྱིལ་ལི་ལི་འདུག རླུང་ནང་དུ་འོང་བའི་ཚེ་སྣ་ནང་གི་འོད་ཟེར་དེ་ལས་
བྱུང་བའི་འོད་ཟེར་དམར་སྐྱའི་རྣམ་པ་སྣའི་རྩ་བ་བརྒྱུད་ལུས་ཀྱི་དབུས་ནས་སོང༌། ལྟེ་འོག་
སོར་བཞི་ཙམ་དུ་སོང་བ་དང་དེའི་འོད་ཀྱིས་ལུས་ཐམས་ཅད་ཁྱབ་པས། བདེ་ཆམ་གྱིས་བྱུང་
བར་བསམ། དེ་ཉིད་རྟག་ཏུ་བསྒོམས་པས། བདེ་སྟོང་མཐའ་དབུས་མེད་པར་སྐྱེའོ། །དེ་ལ་
གོམས་ནས་དམིགས་པ་དེ་ཉིད་ཁོ་ནའི་སྟེང་དུ་འབྲུ་གསུམ་གྱི་དམིགས་པ་སྦྱོར་ཏེ། རླུང་ནང་
དུ་འོང་བ་ན་ཨོཾ་གནས་པ་ན་ཨཱཿ ཕྱི་འགྲོ་བ་ན་ཧཱུཾ་ཞེས་པའི་སྒྲ་ཡིད་ལ་དྲན་པར་བྱའོ། །རྡོ་རྗེའི་
བཟླས་པ་འདི་ནི་མན་ངག་ལས་འབྱུང་ཞིང༌། ཇོ་བོ་པུ་རངས་པའི་བཞེད་པ་ཡིན་ནོ། །འདི་
ལ་ཉམས་སྐྱེས་ཤིང་བརྟན་ནས་སྔར་གྱི་འོད་ཟེར་དེ་ཉིད་མིག་འབྲས་ཀྱི་ནང་དུ་བསྒོམས་
ནས། རླུང་འགྲོ་འོང་དང་བསྟུན། སྔར་བཞིན་འབྱུང་འཇུག་བྱེད་པར་བསམ། དེ་བཞིན་དུ་རྣ་
བ་གཉིས་དང༌། སྣ་དང་ལྕེ་དང༌། སྙིང་གའི་དབུས་ནས་ཀྱང་བྱ་ཞིང༌། རྡོ་རྗེའི་རྩེ་མོའི་ནང་དུ་
བསྒོམས་ནས་སྟེང་རླུང་ནང་དུ་འོང་བའི་ཚེ། རི་སྣ་ལ་རྨུགས་པ་ཆགས་པ་བཞིན་དུ་ཁྱིལ་ལི་
ལི་འདུག་ཅིང༌། ཕྱིར་འགྲོ་བའི་ཚེ། འོད་ཟེར་དེས་སྤྱི་བོ་ལ་ཐུག་པའི་ལུས་ནང་ཐམས་ཅད་
ཁྱབ་པས་བདེ་ཆམ་གྱིས་སོང་བར་བསམ། དེ་བཞིན་དུ་དབང་པོའི་སྒོ་རྣམས་ནས་ཡི་གེ་འབྲུ་
གསུམ་གྱི་བཟླས་པ་ཡང་བྱའོ། །

འདི་རྣམས་ཀྱིས་ཀྱང་དབང་པོའི་མངོན་ཤེས་ལྔ་གྲུབ་པ་དང༌། ཡུལ་སྣང་བདེ་སྟོང་དུ་
འབར་བའི་གྲོགས་བྱེད་དོ། །ས་བོན་མེད་པའི་སྐབས་འདིར་དབང་པོའི་སྒོར་སྤྲོ་བ་དྲུག་པོ་
འདི་ནི་མེད་ཀྱང་ཆོག་ཟེར་ཡང་ཡོད་པའང་ལེགས་སོ།    །གཉིས་པ་སྣ་ཚོགས་རྡོ་རྗེའི་རིམ་པ་
ལ་ས་བོན་དང་བཅས་པའི་སྣ་ཚོགས་རྡོ་རྗེའི་རིམ་པ་དང༌། རྣམ་པ་སྣ་ཚོགས་རྡོ་རྗེའི་རིམ་པ་
དང༌། ས་བོན་མེད་པའི་སྣ་ཚོགས་རྡོ་རྗེའི་རིམ་པ་སྟེ་གསུམ་ལས། དང་པོ་ནི། རིམ་པ་སྔ་མས་
ཐིག་ལེ་འཛིན་པ་གྲུབ་པའི་དབང་དུ་བྱས་ན། ལས་ཀྱི་ཕྱག་རྒྱ་དང་མཉམ་པར་སྦྱར་བའི་ནོར་
བུའི་ནང་དུ་སེམས་རྩེ་གཅིག་ཏུ་བརྟད་ནས་བུམ་པ་ཅན་འཛིན་པའོ། །འོན་ཀྱང་རེ་ཞིག་རང་
ལུས་ལ་བརྟེན་པ་གཙོ་ཆེ་བས་སྔོན་འགྲོ་སྔར་ལྟར་བྱས་ལ། ཤེས་རབ་ཕག་མོའི་གསང་བ་ཕྱི་
དབྱིབས་མ་འགྱུར་ཀྱང༌། ནང་ལྡོང་མོ་ཆོས་འབྱུང་ཁ་འཕྲེད་ལྟས་དེའི་ནང་དུ་ཐབས་ཀྱི་རྡོ་རྗེ་
ཡང་དག་པར་གནས་པ་ཕྱི་དབྱིབས་མ་འགྱུར་བ་ནང་རྡོ་རྗེ་རྩེ་ལྔ་དམར་སྐྱ་དབུས་སྦུབས་སྟོང་
དུ་གནས་པ་དང༌། རང་གི་སྤྱི་བོ་ནས་མཐོ་གང་ཙམ་གྱི་ནམ་མཁར་སྣ་ཚོགས་རྡོ་རྗེ་རྭ་རྣམས་
ཤར་དཀར། བྱང་ལྗང༌། ནུབ་དམར། ལྷོ་སེར། ལྟེ་བ་སྔོན་པོ་སྦུབས་སྟོང་དུ་གནས་པའི་ནང་
དུ་ཆོས་འབྱུང་གྲུ་གསུམ་དམར་སྐྱའི་དབུས་སུ་རྡོ་རྗེ་རྩེ་ལྔ་དམར་སྐྱ་ཉལ་སྟབས་སུ་གནས་
པའི་ལྟེ་བར་ཧཱུཾ་དམར་སྐྱ་ལ་སེམས་རྩེ་གཅིག་ཏུ་བརྟད། དེ་ལས་འོད་འཕྲོས་སངས་རྒྱས་བྱང་
སེམས་ཐམས་ཅད་ལ་ཧཱུཾ་ལ་ཐིམ། ཧཱུཾ་ལས་འོད་ཟེར་དམར་སྐྱའི་ཚོགས་བསམ་གྱིས་མི་ཁྱབ་པ་
བྱུང༌། སྤྱི་བོ་ནས་བརྒྱུད་ལུས་ཀྱི་ནང་ནས་མར་སོང་ནས། རྡོ་རྗེའི་རྩེ་མོ་ནོར་བུའི་བུ་གར་ཐིག་
ལེ་དམར་སྐྱར་གྱུར་པ་ལ་སེམས་ཡུག་ཅིག་དྲག་ཏུ་བརྟད། དེ་ལྟར་ཡང་ཡང་བསྒོམ། ནོར་
བུའི་ཐིག་ལེར་སེམས་འཛིན་པ་ཡུན་ཇེ་རིང་བྱ། འདི་ལ་མན་ངག་རྙིང་པ་འགའ་ལས་ནོར་བུ་
ཐིག་ལེ་མ་བཤད་པ་ནི་ཞལ་ཤེས་ལ་བལྟོས་པར་མཛད་པ་ཡིན་ཞིང༌། ཕྱིས་འགའ་ཞིག་དེ་མི་
དགོས་པར་འདོད་པ་ནི་ཤིན་ཏུ་འཁྲུལ་ལ། ཁ་ཅིག་ནོར་བུའི་ཐིག་ལེ་དེ་འབའ་ཞིག་བསྒོམ་

པའང་སྣང་མོད། སྤྱི་བོའི་རྡོ་རྗེ་དང་ནོར་བུ་ཐིག་ལེ་གཉིས་ཀ་ཡོད་པ་ཉིད་ལེགས་པའོ། །སྣ་
ཚོགས་རྡོ་རྗེ་དབུས་ནག་ཤར་སྔོ་མཛད་པའང་ཡོད་དེ། འོན་ཀྱང་དཀྱུས་ཉིད་ལེགས་སོ། །སྣ་
ཚོགས་རྡོ་རྗེའི་རིམ་པའི་སྐབས་འདི་ཐམས་ཅད་དུ་རླུང་སྦྱོར་བུམ་པ་ཅན་དྲག་ཏུ་བྱ་བ་ཁོ་ན་
ཡིན་པ་ལས། འདི་ལ་སྟེང་འོག་གི་རླུང་གཉིས་ཆར་གསང་བར་འཛིན་ཚུལ་ལག་ལེན་བཞིན་
བྱེད་པ་གལ་ཆེ། 
གཉིས་པ་ལ། སྔ་མའི་ཡན་ལག་དང༌། འདིའི་སྐབས་ཀྱི་གཙོ་བོ་གཉིས་ལས། དང་པོ་
ནི། སྔར་གྱི་ཆོས་འབྱུང་གི་དབུས་ཀྱི་རྡོ་རྗེ་ལས། རྡོ་རྗེ་ཧཱུཾ་ཡིག་ཐིག་ལེ་དང་བཅས་པ་གཉིས་
འཕྲོས་ཏེ། མིག་འབྲས་གཉིས་ཀྱི་དབུས་སུ་བཀོད་པ་ལ་སེམས་དྲག་ཏུ་བརྟད། དེ་བཞིན་དུ་རྣ་
བའི་བུ་གའི་ནང་དང༌། སྣའི་འདོམ་སོ་དང༌། ལྕེའི་རྩ་བ་དང༌། རྟགས་ཀྱི་རྩེར་མོར་སྤྲོས་ནས་
ཀྱང་རླུང་སེམས་དྲག་ཏུ་བཅུན་པས། ཡུལ་རྣམས་བདེ་བའི་གྲོགས་སུ་འགྱུར་ཞིང༌། སྔར་ལས་
ཆེས་ལྷག་པའི་མངོན་ཤེས་ལྔ་ཐོབ་པར་འགྱུར་རོ། །འདི་དག་ལ་ལས་དང་པོ་པས་སྒོམ་ན་ལྟེ་
བའི་བུམ་ཅན་ལ་རླུང་ལས་རྣམ་པར་རྒྱལ་བ་ཐོབ་པས་མིག་སོགས་ནས་དངོས་སུ་སྤྲོ་བ་ཡིན་
ནོ། །
གཉིས་པ་ནི། སྔར་བཞིན་སྤྲོས་ནས་ལྟེ་བར་སྤྲུལ་པའི་འཁོར་ལོའི་དབུས་སུ་བཀོད་པ་ལ་
སེམས་འཛིན་ཞིང༌། ལྟེ་བར་ཁ་སྦྱོར་དྲག་ཏུ་འཛིན་པ་དང༌། དེ་བཞིན་དུ་སྙིང་ག་དང༌། མགྲིན་
པ་དང༌། སྤྱི་བོའི་འཁོར་ལོའི་དབུས་སུ་ཡང་སྤྲོས་ནས། སོ་སོའི་བུམ་ཅན་གྱི་སྦྱོར་བ་ལག་
ལེན་བཞིན་བྱས་པས། དེ་དག་ཏུ་རླུང་སེམས་བརྟན་པའི་རྟགས་འབྱུང་ཞིང༌། མཐར་གོམས་
པ་བརྟན་ན་གཞུང་ནས་འབྱུང་བའི་ཕན་ཡོན་རྣམས་འབྱུང་ངོ༌། །གོ་རིམ་འདི་བཞིན་མཛད་
པ་ནི་ལག་ལེན་ཡིན་མོད་ཀྱི། གོ་རིམ་གཞུང་གི་དངོས་བསྟན་ལྟར་བྱས་ཀྱང་མི་འགལ་ལོ། །
གསུམ་པ་ནི། སྣ་བུག་གཡས་ནས་རླུང་རྒྱུ་བའི་ཚེ། སྨིན་མཚམས་སུ་ཉི་མའི་དཀྱིལ་འཁོར་

ཞིག་བསམས་ལ་སེམས་གཟུང་སྟེ་དམིགས་སྐོར་གཅིག་བྱ། དེ་ནས་གཡོན་ནས་རྒྱུ་བའི་ཚེ། 
དེའི་སྟེང་དུ་ཟླ་བའི་དཀྱིལ་འཁོར་གཅིག་ཀྱང་བསྒོམས་ལ་སེམས་གཟུང་སྟེ་ཡང་དམིགས་
སྐོར་གཅིག་བྱ། གཉིས་ཀ་ནས་དངོས་རྒྱུ་བའམ་མིན་ནའང་གང་ཡང་རུང་བའི་མཚམས་ཤིག་
ནས། གཉིས་ཀ་ནས་རྒྱུ་བར་མོས་ཏེ་ཟླ་བའི་སྟེང་དུ་ཡང་ཐིག་ལེ། དབུས་སུ་སྔོན་པོ། ཤར་
དཀར། ལྷོ་སེར། ནུབ་དམར་བྱང་ལྗང་བ། ཐིག་ལེ་ལྔ་ཚོམ་ཐམས་ཅད་ཀྱང་སྐར་ཕྲན་ལྟར་
འོད་འཚེར་བ་ཞིག་གསལ་བཏབ་ལ་སེམས་གཟུང༌། དེ་ཕྱིན་ཆད་མཛོད་པུར་ཉི་ཟླ་སྐར་མ་
བརྩེགས་པ་དེ་ཉིད་ཅིག་ཅར་བསྒོམ་པས་སེམས་འཛིན་ཏེ། འདི་སྐབས་གཙུག་ཏོར་གྱི་བུམ་
ཅན་སྒོམ་པ་ཐོབ་ཐང་ཡིན་ཡང༌། རེ་ཞིག་རླུང་བུམ་པ་ཅན་དཀྱུས་དང་མཐུན་པར་བྱའོ། །དེ་
ལ་དམིགས་སྐོར་གཅིག་བྱའོ། །རླུང་སྐབས་འདིར་གཡས་གཡོན་གང་རུང་ཅིག་རང་དུ་གནས་
ནས་ཉིན་ཞག་མང་པོ་འཕོར་མ་བཏུབ་ན། འཕོས་པར་བསྒོམས་པས་ཀྱང་རུང་སྐད་པ་དང༌། 
ཡང་ཐོག་མའི་དུས་དེར་སྣ་བུག་གཡོན་ནས་རྒྱུ་ན། མཛོད་པུར་ཟླ་བ་དང༌། གཡས་ནས་རྒྱུ་བ་
ནམ་བྱུང་ཚེ། དེའི་འོག་ཏུ་ཉི་མ་བསྒོམ་ཞེས་བླ་མ་རྣམས་བཞེད་དོ། །
གསུམ་པ་ནོར་བུ་འགེངས་པའི་རིམ་པ་ལ་དབྱེ་ན་ཕྱག་རྒྱ་བཞི་ཡོད་པ་ལས། གོང་མ་
རྣམས་ཕལ་ཆེར་ཕྱག་རྒྱ་དང་པོ་གཉིས་ཀྱི་སྐབས་དང་པོ་དམ་ཚིག་ཕྱག་རྒྱ་ཡིད་ཀྱི་རིག་མ། 
གཉིས་པ་ལག་པའི་བརྡས་བསྟན་པ་ལས་ཀྱི་ཕྱག་རྒྱ་དངོས་ཀྱི་རིག་མ་ཞེས་བཞེད་ཀྱང༌། རང་
ལུགས་ལ་ཡིད་རིག་ནི་ཕྱག་རྒྱ་དང་པོ་གསུམ་པོ་གསུམ་ཀའི་ཞོར་ལ་འབྱུང་བས་ལོགས་སུ་མི་
འདྲེན་ལ། དེ་ལྟར་ན་དང་པོ་ལས་ཀྱི་ཕྱག་རྒྱ་ལ་བསླབ་པ། གཉིས་པ་ལག་པའི་ཕྱག་རྒྱ་ལ་
བསླབ་པ། གསུམ་པ་ཆོས་ཀྱི་ཕྱག་རྒྱ་ལ་བསླབ་པ། བཞི་པ་ཕྱག་རྒྱ་ཆེན་པོ་ལ་བསླབ་པའོ། །
དང་པོ་ལས་ཀྱི་ཕྱག་རྒྱའི་མན་ངག་གཞན་དུ་བྲིས་ཟིན་པ་དང་བླ་མའི་ཞལ་ལས་ཤེས་སོ། །
གཉིས་པ་ནི། སྔོན་འགྲོ་གཞན་རྣམས་སྔར་ལྟར་ལས། རང་བདེ་མཆོག་ལྷན་སྐྱེས་སུ་

གསལ་བའི་ཡབ་ཀྱི་རྡོ་རྗེ་ཕྱི་དབྱིབས་མ་འགྱུར་བ་ལ་ནང་ཧཱུཾ་ལས་རྡོ་རྗེ་རྩེ་ལྔ་པ་དམར་སྐྱ་
ནོར་བུ་དམར་པོ་ལ་བྱཱཾ་སེར་པོས་མཚན་པ། ཤེས་རབ་ཀྱི་པདྨ་ཨཱཿ ལས་པདྨ་དམར་པོ་འདབ་
མ་གསུམ་པ་ལ་དྱཾ་གྱིས་མཚན་པ་ཟེའུ་འབྲུ་དཀར་པོའི་རྩེ་མོར་ཡང་དྱཾ་སེར་པོ། བྱཱཾ་ལས་ཐིག་
ལེ་དཀར་པོ། དྱཾ་ལས་ཐིག་ལེ་དམར་པོ། རང་གི་ལྟེ་བར་ཡུམ་གྱི་སྙིང་པོ། སྙིང་ཁར་ཉེ་སྙིང༌། 
མགྲིན་པ་ཡབ་ཀྱི་སྙིང་པོ། དཔྲལ་བར་ཉེ་སྙིང༌། ཡུམ་གྱི་ལྟེ་བ་དང༌། སྙིང་གར་ཡབ་ཀྱི་སྙིང་པོ་
དང་ཉེ་སྙིང༌། མགྲིན་པ་དང་སྤྱི་བོར་ཡུམ་གྱི་སྙིང་པོ་དང་ཉེ་སྙིང་བཀོད་ལ། ཡབ་ཡུམ་སྙོམས་
པར་ཞུགས་པར་བསམ་ཞིང་ལག་པའི་ཕྱག་རྒྱ་མན་ངག་བཞིན་དུ་འདུས་བྱས་པས། སྤྱི་བོའི་
ཧཾ་ལས་བྱང་སེམས་བབས་པ། རྡོ་རྗེ་ནོར་བུར་ཕྱིན་པས། རིམ་པ་བཞིན་དུ་དགའ་བ་བཞི་
སྐྱེས་པར་བསམ། མན་ངག་ལྟར་ཧྲཱིཿཞེས་བརྗོད་པས། བྱང་སེམས་དབུ་མའི་ལམ་བརྒྱུད། སྤྱི་
བོའི་ཧཾ་ལ་ཐིམ་པར་བསམ་ལ་མཉམ་པར་བཞག
གསུམ་པ་ཆོས་ཀྱི་ཕྱག་རྒྱ་ནི། མཁའ་གསང་བྱིན་བརླབ་ཡན་ཆད་སྔར་བཞིན་དྲན་པར་
བྱས་ལ། ནོར་བུའི་ཧཱུཾ་ལ་སེམས་བརྟད། དབང་གི་ཡེ་ཤེས་དྲན་པར་བྱ་སྟེ་མཉམ་པར་བཞག
དེར་བདེ་བ་མི་བཟོད་པ་སྐྱེས་ན། ཡུམ་འོད་དུ་ཞུ་ཧཱུཾ་ལ་ཐིམ། ཧཱུཾ་རྡོ་རྗེའི་རྩ་བར་སྤོ། དེར་ཡང་
བདེ་བ་སྔར་བཞིན་སྐྱེ་ན། ཡུམ་སྔར་བཞིན་བསྡུས་ཏེ་རིམ་པས་ལྟེ་བ་དང༌། སྙིང་ག་དང༌། 
མགྲིན་པ་དང༌། སྤྱི་བོ་རྣམས་སུ་ཡང་སྤོ། དེ་དག་ཏུའང་བདེ་བ་བརྟན་ན། ཞུ་བདེས་རླན་པའི་
སེམས་བདེ་ལམ་ལམ་པའི་བདེ་བ་དེས་ཕྱི་སྣང་བ་ལ་རྒྱས་བཏབ་ཅིང་བསྒོམས་པས། སྣང་བ་
ཐམས་ཅད་བདེ་ཆེན་འབར་བའི་གྲོགས་སུ་འགྱུར་རོ། །རྒྱས་འདེབས་ཚུལ་ནི་སྣང་བ་གཅིག་
དང་བདེ་བ་ལ་དུས་གཅིག་ཏུ་སེམས་གཏོད་པ་དང་རིམ་གྱིས་རྒྱ་ཇེ་ཆེ་ལ་གཏོད་པའོ། །བཞི་
པ་ལ་ཕྱག་རྒྱ་ཆེན་པོ་ནི། བདེ་བ་ལ་དམིགས་ནས་མཐའ་བྲལ་དམིགས་མེད་ཀྱི་ཚུལ་གྱིས་
མཉམ་པར་བཞག་པས། ནམ་ཞིག་ན་བདེ་སྟོང་ལ་མཉམ་པར་བཞག་པ་ཁོ་ནས། ཞུ་བདེ་

གསར་པ་ཡང་ཡང་འདྲེན་ཐུབ་པ་དེའི་ཚེ། ཕྱག་རྒྱ་ཆེན་པོ་རིམ་པ་གྲུབ་པ་ཡིན་ཏེ་རྣམ་པ་མེད་
པའི་ཕྱག་རྒྱ་ཆེན་པོའོ། །ལས་དང་པོ་པས་སློབ་ན་ཕྱི་མ་འདི་གཉིས་ལ་འོག་རླུང་བསྐྱོད་པའི་
བདེ་བ་སྐྱེད་ཚུལ་དགོས་སོ། །མན་ངག་ལས་ནི་དེ་ཙམ་ལས་མི་འབྱུང་ལ། གཞུང་གི་དངོས་
བསྟན་ལས་རྣམ་པ་དང་བཅས་པའི་ཕྱག་ཆེན་ཡང་གསལ་བར་བསྟན་ནོ། །
བཞི་པ་ཛ་ལནྡྷ་རའི་རིམ་པ་ནི། ལྟེ་འོག་སོར་བཞིར་ཆོས་འབྱུང་དམར་སྐྱ་གྲུ་གསུམ་གྱི་
རྩ་བ་ཕྲ་བ་ཐུར་དུ་ཟུག་པ། གདེངས་ཀ་ཆེ་བ་གྱེན་བསྟན་ལྟེ་བར་སླེབ་པའི་ནང་དུ། ཐིག་ལེ་
དབུས་སྔོ་བ། ཤར་དཀར། ལྷོ་སེར། ནུབ་དམར། བྱང་ལྗང་བ་རྣམས་ལྔ་ཚོམས་སུ་གསལ་
བཏབ། བུམ་ཅན་དྲག་ཏུ་འཛིན། རླུང་ནང་དུ་འགྲོ་བའི་ཚེ་དབུས་ཀྱི་ཐིག་ལེ་ལ་ཐིམ་པར་
བསམ། གནས་པ་དང་ཕྱིར་འགྲོ་བའི་ཚེ། ཐིག་ལེ་ཉིད་ལ་སེམས་གཏོད་དོ། །དེ་ལ་དམིགས་
སྐོར་གཅིག་བྱེད། དེར་གཏུམ་མོ་འབར་བའི་སྣང་བའམ་སྨིག་རྒྱུ་ལ་སོགས་པའི་རྟགས་མཐོང་
བའི་ཚེ། སྔར་གྱི་སྟེང་དུ་རྩ་དབུ་མ་ཆོས་བཞི་ལྡན་ཡས་སྣ་སྤྱི་བོ་དང་མས་སྣ་ལྟེ་བའི་ཆོས་
འབྱུང་དུ་སླེབ་ཅིང༌། ཐིག་ལེ་ལྔ་པོ་ཡང་དབུ་མའི་མས་སྣར་ཆུད་ཙམ་ཡོད་པ། དབུ་མའི་ཡས་
སྣར་ཧཾ་དཀར་པོ་དང༌། དེའི་ཐད་ནས་དབུ་མའི་ཡལ་ཀ་ཕྲ་མོ་ཞིག་སྐྱེས་ཏེ་སྨིན་མཚམས་སུ་
ཟུག་པ་ཞིག་གསལ་བཏབ། དེ་ནས་རླུང་བཟུང་བས། ཐིག་ལེ་བཞི་པོའི་འོད་ཟེར་དབུ་མ་ལ་
འདུས། དབུས་ཀྱི་ཐིག་ལེ་ལས་མེ་འབར། དབུ་མའི་ནང་ནས་ཡར་སོང༌། ཧཾ་ཡིག་ཞུ་བ་ཙམ་
ནི་བྱས་མར་ཐིགས་པ་འབབ་ནི་མ་ཐུབ། མེ་ནི་ཡལ་གའི་ནང་བརྒྱུད་སྨིན་མཚམས་སུ་སོང༌། 
སྨིན་མཚམས་ཀྱི་སྒོ་ནས་འཐོན། སངས་རྒྱས་ཐམས་ཅད་ཀྱི་ཤངས་བུག་གཡོན་ནས་ཞུགས། 
སྐུ་གསུང་ཐུགས་ཀྱི་བྱིན་བརླབ་ཡེ་ཤེས་ཐམས་ཅད་བྱང་ཆུབ་སེམས་ཀྱི་རྣམ་པས་ཤངས་བུག་
གཡས་ནས་སྤྱན་དྲངས། མེ་དང་བདུད་རྩི་འདྲེས་པ་རང་གི་སྣ་བུག་གཡོན་བརྒྱུད་ཡར་སོང༌། 
དབུ་མའི་ཡས་སྣ་སྤྱི་བོ་ནས་ཞུགས་ཧཾ་ལ་ཐིམ། ཧཾ་ཞུ་བ་དང་འདྲེས་ཏེ་བབས་པ་ལྟེ་བའི་ཐིག་

ལེ་ལ་ཐིམ། དེ་ཡན་ཆད་ཐུན་ཆུང་རེའི་འགོ་ལ་ཚར་རེ་བསྒོམས་པས་ཀ་ཆོག དེ་རྗེས་ལྟེ་བའི་
ཐིག་ལེ་ལས་དབུ་མའི་ནང་དུ་གཏུམ་མོ་སོར་བཞི་ཙམ་རྟག་ཏུ་འབར་བ་དང༌། སྤྱི་བོ་ནས་ཐིག་
ལེ་ཞུ་བའི་ཐིག་པ་དབུ་མའི་ལམ་བརྒྱུད་གཏུམ་མོའི་མེའི་ནང་དུ་ཐིགས་རེ་ཐིགས་རེ་འགྲོ་བ་
ལ་སེམས་གཏོད་པའོ། །གོང་མ་འགའ་ཞིག་རོ་རྐྱང་གི་འབར་འཛག་ཀྱང་མཛད་མོད་དེ་ཙམ་
ཞིག་སྤྱིར་མི་འགལ་ཡང་དབུ་མའི་འབར་འཛག་སྤངས་ན་ནི་མི་རུང་ངོ༌། །
ལྔ་པ་བསམ་མི་ཁྱབ་ཀྱི་རིམ་པ་ལ། སེམས་སྟོང་པ་ཉིད་ལ་འཇུག་པ་དང༌། སྟོང་པ་ཉིད་
སེམས་སུ་འཇུག་པ་གཉིས་ལས། དང་པོ་ནི། བདག་དང་སྣང་བ་ཐམས་ཅད་དཔལ་འཁོར་
ལོ་བདེ་མཆོག་ཡབ་ཡུམ་དུ་གསལ་བཏབ། དེ་ཡང་ཞལ་བཞི་ཕྱག་བཅུ་གཉིས་པའམ། ཞལ་
གཅིག་ཕྱག་གཉིས་པ་གང་དུ་གསལ་བཏབ་ཀྱང་རུང་ལ། སྙིང་གར་ཟླ་བ་ལ་ཧཱུཾ་དཀར་པོར་ཡེ་
ཤེས་སེམས་དཔའི་ངོ་བོ་ཧཱུཾ་གི་ན་ད་ཏིང་ངེ་འཛིན་སེམས་དཔའི་ངོ་བོར་མོས། སྣང་བ་ཐམས་
ཅད་འོད་དུ་ཞུ་ནས་རང་ལ་ཐིམ། ཡུམ་ཡབ་ལ་ཐིམ། གདན་ཡང་རང་ལ་ཐིམ། རང་ཡང་སྙིང་
གའི་ཟླ་བ་དང་ཧཱུཾ་དང་བཅས་པ་ལ་ཐིམ། ཟླ་བ་ཧཱུཾ་ལ་ཐིམ། ཧཱུཾ་གི་ཁོག་པའང་མགོ་བོ་ལ་ཐིམ། 
མགོ་བོ་ཟླ་ཚེས་ལ། ཟླ་ཚེས་ཐིག་ལེ་ལ། ཐིག་ལེ་ན་ད་ལ་ཐིམ། ན་ད་ལ་ཡུན་རིང་དུ་སེམས་
གཟུང༌། དེ་ཡང་ནམ་མཁའ་ལ་ཡལ་བར་བསམ། དུས་གསུམ་གྱི་རྣམ་པར་རྟོག་པའི་སྤྲོས་པ་
ཐམས་ཅད་སྤངས། རང་བཞིན་མ་བཅོས་པའི་ངང་ལ་མཉམ་པར་བཞག ཐུན་ཆུང་དེ་འཇོག་
ན་སྟོང་པའི་ངང་ལས་ན་དར་ལྡང་ངོ༌། །ཐུན་ཆེ་བ་རེ་ལ་ཐུན་ཆུང་དེ་འདྲ་གང་མང་འགྲོ་བ་
བྱའོ། །གཉིས་པ་ནི། གོང་བཞིན་བསྒོམས་པའི་རྗེས་ལ། སྟོང་པའི་ངང་ལས་སྐད་ཅིག་ཙམ་
གྱིས་ལྷ་སྐུ་རྐྱང་པའམ་དཀྱིལ་འཁོར་དུ་ཐོལ་གྱིས་བསྐྱེད་ནས། སྔར་གྱི་སྟོང་པའི་ཉམས་ཀྱིས་
རྒྱས་བཏབ་ཅིང་མཉམ་པར་བཞག་གོ ། 
གསུམ་པ་འཕྲོས་དོན་ལ། ཐུན་མཚམས་སུ་ཕྱི་སྣང་བ་ཐམས་ཅད་ལྷར་ལམ་གྱིས་བསྐྱེད་

ནས། དེའི་རང་བཞིན་མི་དམིགས་པ་ལ་ཡང་དང་ཡང་དུ་མཉམ་པར་འཇོག །གཉིད་ལོག་
པའི་ཚེ། སྔར་བཤད་པ་ལྟར་སྙིང་གའི་ཐིག་ལེའམ། རྡོ་རྗེའི་བཟླས་པའམ། ས་བོན་དང་
བཅས་པའི་སྣ་ཚོགས་རྡོ་རྗེ་ནོར་བུའི་ཐིག་ལེའམ། འཁོར་ལོ་བཞིའི་རྡོ་རྗེའི་ཐིག་ལེའམ། 
དཔྲལ་བའི་ཐིག་ལེའམ། ཞུ་བདེའི་ཉམས་མྱོང་ངམ། ལྟེ་བའི་འབར་འཛག་གམ། སེམས་སྟོང་
པ་ཉིད་ལ་འཇུག་པའི་དམིགས་པ་རྣམས་ལས་ཉིན་པར་གང་ལ་གོམས་པ་དེ་ཁོ་ན་བསྒོམས་
ནས། སེམས་གཟུང་བའི་ངང་ལ་གཉིད་བག་ཙམ་ཡུར་ཏེ་རྣམ་རྟོག་རགས་པ་རྣམས་འགགས་
པ་ཙམ་དུ་སོང་བ་ན། དེ་དག་ཡལ་བའི་ངང་ལ་ཐ་མལ་གྱི་རྣམ་རྟོག་གིས་བར་མ་ཆོད་པར་
གཉིད་ལོག་པས། གཉིད་འོད་གསལ་དུ་འཇུག་པར་འགྱུར་ཞིང༌། ཉལ་ཁར་རྨི་ལམ་དུ་བསྒོམ་
པ་དེ་དང་དེ་སླེབ་པར་བྱ་སྙམ་པའི་འདུན་པ་ལྷག་པོར་སྦྱར་ན་དང་པོར་རྨི་ལམ་དུ་དམིགས་
པ་དེ་དང་དེ་སྒོམ་པ་འོང་ལ། དེ་ནས་དེར་དུ་སོགས་ཀྱི་རྟག་བྱུང་ནས་དེའི་རྒྱུན་ཇེ་འཕེལ་ལ་
འགྲོ། དེ་ནས་རྨི་ལམ་སྒྱུ་མ་ལྟ་བུའི་ལྷ་སྐུ་རང་ཤར་དུ་འབྱུང་ངོ༌། །ཡང་སེམས་རང་བཞིན་
གྱི་འོད་གསལ་སྤྲོས་པ་ཐམས་ཅད་དང་བྲལ་བའི་དབྱིངས་ལ། རྣམ་རྟོག་ཐམས་ཅད་སྤངས་
པའི་ཚུལ་གྱིས་ཅི་ཡང་བསམ་དུ་མེད་པར་མཉམ་པར་འཇོག་པ་ཡང་བསམ་མི་ཁྱབ་ཀྱི་མན་
ངག་གི་གནད་གཅིག་སྟེ། སྔར་གྱི་དེའི་སྔོན་འགྲོར་སྦྱར་ན་ཤིན་ཏུ་ལེགས་སོ། །ཡང་ལུགས་
ཁ་ཅིག་ལ། མགལ་མེ་བསྐྱོད་པའི་རྣམ་པ་ཅན་སོགས་ཀྱི་དོན་ཡིན་གསུངས་ཏེ། བདག་བྱིན་
བརླབ་པའི་འགོར་སེམས་ཁྲིད་རེ་མཛད་པའང་ཡོད་དོ། །ས་བོན་དང་བཅས་པའི་བདག་བྱིན་
བརླབ་པ་ལ་དམིགས་པ་བདུན། ས་བོན་མེད་པ་ལ་དྲུག །ས་བོན་དང་བཅས་པའི་སྣ་ཚོགས་
རྡོ་རྗེ་ལ་གཅིག །རྣམ་པ་སྣ་ཚོགས་ལ་དགུ །ས་བོན་མེད་པ་ལ་གཅིག་སྟེ་བཅུ་གཅིག ཕྱག་རྒྱ་
བཞི་ལ་རེ་རེ། རིམ་པ་ཕྱི་མ་གཉིས་ལ་གཉིས་ཏེ། སུམ་ཅུ་རྩ་གཉིས་སམ། ཕྱི་མ་གཉིས་ལ་རེ་
རེ་སྟེ་སུམ་ཅུའོ། །ཡང་ན་ས་བོན་དང་བཅས་པ་དང༌། ས་བོན་མེད་པའི་བདག་བྱིན་བརླབ་པ་

དང༌། ས་བོན་ཡོད་མེད་ཀྱི་སྣ་ཚོགས་རྡོ་རྗེ་གཉིས་དང༌། རྣམ་པ་སྣ་ཚོགས་ཀྱི་བཞི་དང༌། ཕྱག་
རྒྱ་བཞི་དང༌། རིམ་པ་ཕྱི་མ་གཉིས་ལ་རེ་རེ་སྟེ། རྩ་བའི་དམིགས་སྐོར་བཅུ་བཞིའོ། །རྣལ་
འབྱོར་དེ་རྣམས་ལ་བརྟེན་ནས་དྲོད་ཐོབ་པ་ན། སྤྱོད་པ་སྤྱད་པས་མཆོག་གི་དངོས་གྲུབ་ཐོབ་
པར་འགྱུར་རོ།། 
འདིར་སྨྲས་པ། མ་ལུས་རྒྱུད་སྡེའི་མཐར་ཐུག་འཁོར་ལོ་སྡོམ། །ཉམས་ལེན་ཟབ་དོན་
མཐར་ཐུག་རིམ་པ་ལྔ། །མཁས་ཤིང་གྲུབ་པའི་མཐར་ཐུག་དྲིལ་བུ་ཞབས། །གང་དེའི་བཞེད་
དོན་མཐར་ཐུག་གསལ་བར་བྱས། །ཞེས་དཔལ་བདེ་མཆོག་རིམ་ལྔའི་ཁྲིད་ཡིག་འདི་ནི་རྗེ་
བཙུན་དབང་པོ་དགེ་བའི་བཤེས་གཉེན་རྡོ་རྗེ་འཛིན་པ། བྱམས་པ་ངག་དབང་ཀུན་དགའ་
བསོད་ནམས་ཞེས་བྱ་བའི་གསུང་གི་ཉེ་བར་སྐུལ་ཏེ། ཏཱ་ར་ནཱ་ཐས་སྦྱར་བ་ལས། སླར་ཡང་
རྟག་བརྟན་དམ་ཆོས་གླིང་ངེས་དོན་དགའ་བའི་ཚལ་དུ་རང་གི་བློ་ལ་ཅི་འཐད་པ་ཐུན་མོང་
མིན་པའི་ཚུལ་གྱིས་ཞུ་དག་བགྱིས་པའོ།། །།ཞུས་དག མངྒ་ལཾ། བྷ་ཝནྟུ། 

༄༅། །བདེ་མཆོག་གི་རྫོགས་རིམ་རྣལ་འབྱོར་ཆེན་པོའི་
ཁྲིད་ཡིག་བཞུགས། 
༄༅། །ཨོཾ་སྭ་སྟི། ཧེ་རུ་ཀ་དཔལ་དཔའ་བོ་ཆེ། །བདུད་བཞི་འཇོམས་པ་ལ་བཏུད་ནས། །
གང་འདི་དོན་དམ་སྒྲུབ་པའི་ཐབས། །མདོ་ཙམ་བླ་མའི་ལུང་བཞིན་བཤད། །འདིར་གྲུབ་
པའི་དབང་ཕྱུག་ཆེན་པོ་ལཱུ་ཡི་པའི་ཞལ་སྔ་ནས་བརྒྱུད་པའི་མན་ངག །དཔལ་སྡོམ་པ་ཉུང་
ངུའི་རྒྱུད་ཀྱི་རྫོགས་པའི་རིམ་པ་འདི་ཡིན་ཏེ། འཁྲིད་ཚུལ་འདི་ལ་སྔོན་འགྲོ་དང་དངོས་གཞི་
གཉིས་སོ། །
དང་པོ་ནི། སྐྱབས་འགྲོ་སེམས་བསྐྱེད་སྔོན་དུ་འགྲོ་བས། རྡོར་སེམས་ཀྱི་སྒོམ་བཟླས་ལ་
བརྟེན་ནས་སྡིག་སྒྲིབ་སྦྱང་བ་དང༌། མཎྜལ་བླ་མའི་རྣལ་འབྱོར་ལ་བརྟེན་ནས་ཚོགས་བསག་
པའི་འཁྲིད་གཉིས་ལས། དང་པོ་ནི་སྒྲུབ་ཐབས་སུ་ཤེས་པར་བྱ་ལ། གཉིས་པ་ཡང་སྤྱི་དང་
འདྲ་མོད། ཕམ་ཐིང་བའི་མན་ངག་འཛིན་པ་རྣམས། བླ་མ་སངས་རྒྱས་རྡོ་རྗེ་ཆོས་ཞེས་པའི་ཐ་
སྙད་མཛད་ནས། རྡོ་རྗེ་འཆང་དམར་པོ་ཞིག་གསུང་རྡོ་རྗེའོ་ཞེས་སྒོམ་པར་བྱེད་དོ། །གཉིས་
པ་དངོས་གཞི་ལ། རྒྱུ་རྡོ་རྗེ་ལུས་ལ་གནད་དུ་བསྣུན་པའི་རྫོགས་རིམ་དང༌། འབྲས་བུ་ཡོན་
ཏན་ལ་རང་དབང་འབྱོར་བའི་རྫོགས་རིམ་གཉིས་ལས། དང་པོ་ལ་ཕོ་ཉའི་ལམ་ལ་བརྟེན་པ་
དང༌། རྣལ་འབྱོར་ལམ་ལ་བརྟེན་པ་གཉིས་སོ། །དང་པོ་ནི། གཞན་དུ་བཀོད་པ་དང་བླ་མའི་
ཞལ་ལས་ཤེས་པར་བྱའོ། །
གཉིས་པ་ལ་ཕམ་ཐིང་བའི་རྗེས་འབྲང་རྣམས་ལྟར་ན་རྡོ་རྗེ་སེམས་དཔའ་བསྡུ་བ་དང༌། 
ཡི་གེ་བསྡུ་བ་དང༌། ཐིག་ལེ་བསྡུ་བ་སྟེ། བསྡུ་བ་གསུམ་གྱི་ཐ་སྙད་མཛད། ནཱ་རོ་པའི་རྗེས་

འབྲང་ལོ་ཙཱ་བ་གཞན་རྣམས་དང༌། ནཱ་རོའི་རྗེས་འབྲང་མ་ཡིན་ཡང༌། ལུགས་འདི་འཛིན་
པའི་པཎ་གྲུབ་ཆེན་པོ་གཞན་རྣམས་ནི། བསྡུ་བ་གསུམ་གྱི་ཐ་སྙད་མི་མཛད་མོད། སྒོམ་རིམ་
ཉམས་ལེན་གྱི་མན་ངག་ནི། རྒྱས་བསྡུས་ཕྲན་བུ་མ་གཏོགས་གནད་གཅིག་པར་སྣང་ངོ༌། །
དེས་ན་འདི་ལྟར་བྱ་སྟེ། བསྡུ་བ་གསུམ་པོ་དེ་དག་ལ། རིམ་ཅན་དུ་མཚན་དོན་གཞན་གྱི་སྒོ་
ནས་བཤད་ན་ངལ་གསོ་རྣལ་འབྱོར་ཆེན་པོའི་མན་ངག་དང༌། རགས་པ་རླུང་གི་བཟླས་པའི་
མན་ངག་དང༌། ཕྲ་བ་རྡོ་རྗེའི་བཟླས་པའི་མན་ངག་སྟེ་གསུམ་མོ། །དང་པོ་ནི་ལུས་གནད་
བཅས་ཤིང་རླུང་རོ་བསལ་བ་སོགས་བྱས་ནས། རང་བདེ་མཆོག་ཡབ་ཡུམ་དུ་གསལ་བའི་
ལྟེ་བ་སྤྲུལ་པའི་འཁོར་ལོ་ནང་སྐོར་འདབ་མ་བརྒྱད་ཕྱི་སྐོར་འདབ་མ་ལྔ་བཅུ་ང་དྲུག་པའི་ལྟེ་
བ་རྩ་དབུ་མའི་ནང་ཉི་ཟླ་ཁ་སྦྱོར་གྱི་དབུས་སུ་ནཱ་ད་མཐིང་ཀ་སོར་གང་ཙམ་པ་ཞིག་གསལ་
བཏབ་སྟེ། རླུང་ཁ་སྦྱོར་འཇམ་པོ་བཟུང་ནས་བསྒོམ། ཡང་ན་བརྒྱུད་པ་སོ་སོའི་མན་ངག་
ལྟར་ན་དའི་དོད་དུ་ཧཱུཾ་ཡིག་གམ་ཐིག་ལེ་དཀར་པོ་སྲན་ཆུང་ཙམ་འོད་འཕྲོ་བ་བསྒོམས་ཀྱང་
རུང༌། ཉི་ཟླ་ཁ་སྦྱོར་མི་བྱེད་ན། ཟླ་བ་དམར་སྐྱ་ལ་ན་ད་ཧཱུཾ་ཡིག་ཐིག་ལེ་གསུམ་པོ་གང་རུང་
ཞིག་བསྒོམས་ཀྱང་རུང་སྟེ། དེ་ལྟར་བསྒོམས་པས་སེམས་ཟིན་ན། རླུང་དབུ་མར་ཞུགས་པ་
དང་གནས་པ་དང༌། ཐིམ་པའི་རྟགས་རྣམས་རིམ་གྱིས་འབྱུང་ཞིང༌། དྲོད་དང་བདེ་བ་དང་
དགའ་བཞིའི་ཉམས་ཕྲ་མོ་སྐྱེ་བར་འགྱུར་རོ། །དམིགས་སྐོར་དང་པོའོ། །དེ་ལྟར་ཉམས་མྱོང་
སྐྱེས་ན་བོགས་འདོན་པ་དང༌། རིང་དུ་བསྒོམས་ཀྱང་ཉམས་མྱོང་མ་སྐྱེས་ན། སྤོགས་ཆོག་
ཏུ་འདི་བསྒོམ་སྟེ། རྡོ་རྗེ་ནོར་བུའམ། པདྨའི་རྩའི་དབུས་ཀྱི་ཐད་དུ་ཟླ་བ་དཀར་པོ་སྲན་མ་
ཕྱེད་བཀས་ཙམ་ལ་ཐིག་ལེ་དམར་པོ་སྲན་ཆུང་ཙམ་འོད་འཕྲོ་བ་བསྒོམས་ཏེ། ཁ་སྦྱོར་གྱི་
ངང་ནས་ཐུར་སེལ་གསང་བར་གནོན་པ་དང༌། ལྟོ་བ་འགྱུར་བྱས་ཤིང་ཡར་མཐེན་པ་རེ་མོས་
བྱ་སྟེ། དམིགས་སྐོར་གཉིས་པའོ། །དེ་ནས་དམིགས་པ་སྔ་མ་དང་འདི་གཉིས་སྤེལ་གྱིན་

བསྒོམས་པས། དྲོད་དང་བདེ་སྟོང་གི་ཉམས་མྱོང་ཅིག་མི་སྐྱེ་བ་མི་སྲིད་དེ། དེ་ཡང་ལན་ཅིག་
མ་ཡིན་པར་བརྟན་པོར་བྱུང་ན། ལྷ་སྐུ་འོད་གསལ་དུ་བསྡུ་བའི་དམིགས་པ་འདི་བསྒོམ་པར་
བྱ་སྟེ། རང་འཁོར་ལོ་སྡོམ་པའི་སྐུར་གསལ་བའི་ལྟེ་བ་ནས་ཨཱ་ལི་ཀཱ་ལིའི་ཕྲེང་བ་འོད་ཟེར་
ལྔ་ལྡན་དཀྱིལ་འཁོར་གྱི་ལྷ་ཚོགས་འཕྲོ་བ་བྱུང༌། སྣ་བུག་གཡས་པའི་རླུང་དང་འགྲོགས་ཏེ་
ཕྱིར་ཐོན། འོད་ཀྱིས་ཁྱབ་པས། སྣང་བ་ཐམས་ཅད་ལྷའི་བདག་ཉིད་དུ་གྱུར། གདོད་ནས་
གྲུབ་པའི་དཔའ་བོ་རྣལ་འབྱོར་མ་རྣམས་དང་རོ་གཅིག་ཏུ་འདྲེས། ཚུར་འདུས། སྣ་བུག་
གཡོན་ནས་ཞུགས། ལྟེ་བར་སླེབ་པ་ཟླ་བའི་དཀྱིལ་འཁོར་དམར་སྐྱ་ལ་དབྱངས་གསལ་གྱི་
འཕྲེང་བ་གཟུགས་བརྙན་ལྟར་ཤར་བས་བསྐོར་བའི་དབུས་སུ། ཧཱུཾ་དཀར་ལ་དམར་མདངས་
དང་བཅས་པར་གྱུར། ཟླ་བར་དབྱངས་གསལ་ཧཱུཾ་དང་བཅས་པ་དེ་རྣམས་ཡོངས་སུ་གྱུར་པ་
ལས། ཧེ་རུ་ཀ་ལྷན་སྐྱེས་ཡབ་དཀར་པོ་དང༌། ཡུམ་དམར་མོ་ཁ་སྦྱོར་གྱི་སྐུར་གྱུར། ཡབ་ཡུམ་
སྙོམས་པར་ཞུགས་པའི་རྐྱེན་གྱིས་དགའ་བའི་སྒྲ་དང༌། སྦྱོར་མཚམས་ནས་འོད་ཟེར་དམར་
པོ་འཕྲོས་པ། སྣོད་བཅུད་ཐམས་ཅད་ལ་ཕོག་པས་འོད་ཀྱི་རང་བཞིན་དུ་བྱས། ཚུར་འདུས་ཏེ་
སྣོད་རྣམས་བཅུད་ཀྱི་སེམས་ཅན་རྣམས་ལ་ཐིམ། དེ་རྣམས་ཞུ་ནས་རང་ཉིད་ཕྱི་དབྱིབས་ཀྱི་
ཧེ་རུ་ཀ་ཡབ་ཡུམ་ལ་ཐིམ། དེ་ཡང་ཞུ་ནས་ལྟེ་བའི་ཡེ་ཤེས་སེམས་དཔའ་ཡབ་ཡུམ་ལ་ཐིམ། 
དེ་ཡབ་ཡུམ་སྙོམས་པར་ཞུགས་པས་ཞུ་སྟེ། ཐིག་ལེ་ནང་དཀར་ཞིང་ཕྱི་དམར་བ། དབུས་
སུ་ཧཱུཾ་དཀར་པོ་ཕྲ་མོས་མཚན་པ་གཅིག་ཏུ་གྱུར། དེ་ལྟ་བུའི་རྩ་འཁོར་གྱི་དབུས་ཀྱི་ཐད་ཙམ་
དུ་ཡོད་པར་བྱས་ནས། དེ་ལ་རིང་དུ་སེམས་བཟུང་ཐིག་ལེ་ཡང་ཧཱུཾ་ལ་ཐིམ། ཧཱུཾ་གི་ཞབས་ཀྱུ་
ཁོག་པ་ལ། དེ་མགོ་བོ་ལ་དེ་ཟླ་ཚེས་ལ། དེ་ཐིག་ལེ་ལ། དེ་ཡང་ན་དའི་བར་དུ་བསྡུས་ནས། 
ལུས་ཀྱི་ལྟེ་བའི་ཐད་ཙམ་དུ་ན་ད་ཡོང་བར་བྱས་པ་ལ་སེམས་རིང་དུ་གཟུང༌། དེ་ཡང་ནམ་
མཁའ་ལ་འཇའ་ཡལ་བ་ལྟར་སོང་བའི་སྟོང་པ་ལ་མཉམ་པར་བཞག །དེའི་ངང་ནས་སྔོན་

བཞིན་དཀྱིལ་འཁོར་རྫོགས་པར་སྒོམ་པའམ། རང་ཉིད་ཕྱི་དབྱིབས་ཀྱི་ལྷ་སྐུ་ཙམ་བསྒོམ་
པར་བྱའོ། །དམིགས་སྐོར་གསུམ་པའོ། །དམིགས་པ་འདི་ལ་སེམས་ཅུང་ཟད་སྒོམས་ནས། 
སྔར་གྱི་དམིགས་པ་གཉིས་པོ་དང་སྤེལ་གྱིན་བསྒོམ། དེ་ནས་དམིགས་པ་ཕྱི་མ་འདི་བསྒོམས་
པས་མི་རིང་བ་ན། རླུང་ཐིམ་པ་དང༌། དྲོད་དང་བདེ་སྟོང་གི་ཉམས་མྱོང་སྔར་བཞིན་ནམ། དེ་
བས་ཀྱང་ལྷག་པར་བསྐྱེད་ཐུབ་པ་འབྱུང༌། དེ་ནས་དམིགས་པ་འདི་ཉིད་ལ་གཙོ་བོར་བསྒྲིལ་
ཏེ་བསྒོམས་པས། བསྡུད་རིམ་གྱི་དུས་སུ་བདེ་སྟོང་ཁྱད་པར་ཅན་འཆར་ཞིང༌། དེ་རྗེས་རྣམ་
རྟོག་གིས་བསྐྱེད་པ་ལ་མ་ལྟོས་པའི་ལྷ་སྐུ་རང་ཤར་དུ་འབྱུང་སྟེ། མཉམ་བཞག་བདེ་སྟོང་གི་
ཡེ་ཤེས་དང༌། ཕལ་ཆེར་རྗེས་ཐོབ་སྒྱུ་མ་ལྟ་བུ་ཙམ་པོའམ། རེས་འགའ་ལྷ་སྐུ་སྒྱུ་མ་ལྟ་བུ་ཡང་
འབྱུང་སྟེ་ཉམས་མྱོང་ཆུང་ངུའི་ཚད་དུ་ཕྱིན་པ་ཞེས་བྱ་ལ་མན་ངག་དང་པོ་འདི་མཐར་ཕྱིན་པ་
ཡིན་ནོ། །འདི་ལ་སྤོང་སྒོམ་བྱེད་ན་ཟླ་བ་ཨཱ་ལི་ཀཱ་ལི་ཧཱུཾ་བཅས་ལ་སེམས་འཛིན་པ་དང༌། དེ་
ལྷར་གྱུར་པ་དང༌། བསྡུས་ནས་ཐིག་ལེར་གྱུར་པ་དང༌། ན་ད་དང་སྟོང་པ་དང་ཡོངས་རྫོགས་
ཏེ་དམིགས་སྐོར་དྲུག་ཏུ་བཅད་ན་ལེགས་སོ། །བསྡུད་རིམ་གྱི་དམིགས་པ་འདི་ནི་གཞུང་
འགྲེལ་འགངས་ཆེ་བ་རྣམས་ཀྱི་དགོངས་པ། ལོ་པཎ་ཕལ་ཆེར་གྱི་ལུགས་ཏེ་དམིགས་པ་རྒྱས་
པའོ། །ཡང་དཀྱིལ་འཁོར་གྱི་དབུས་ན་རང་ཕྱག་བཅུ་གཉིས་པའི་ལྟེ་བར་ཧཱུཾ་ལས་རྡོར་སེམས་
ཧེ་རུ་ཀ་ཡབ་ཡུམ། དེའི་ཐུགས་ཀར་ཟླ་བ་ལ་ཧཱུཾ། དེའི་འོད་ཟེར་ནང་ནས་རིམ་གྱིས་ཕར་སྤྲོས་
ཏེ། སྣོད་བཅུད་ཐམས་ཅད་ལ་ཕོག་པས་འདར་ཞིང་གཡོ་བ་ནི། རྡོ་ཁབ་ལེན་དང་ལྕགས་ཕྱེའི་
དཔེ་དང་འདྲ། དེ་རྣམས་འོད་དུ་ཞུ། སྲུང་འཁོར་ལ་ཐིམ་དེ་ནས་སྲུང་འཁོར་དང་དུར་ཁྲོད་དང་
འཁོར་ལོ་ལྔ་རྣམས་ཕྱི་མ་ཕྱི་མ་ནང་མ་ནང་མ་ལ་རིམ་གྱིས་བསྡུས་ནས་གཙོ་བོ་ལ་ཐིམ་པ་ནི། 
ལྕི་བས་དངུལ་ཆུ་བསྡུད་པའི་དཔེ་དང་འདྲ། ཞལ་ཕྱག་ལྷག་མ་རྩ་བའི་ཞལ་ཕྱག་ལ་བསྡུ་བ་
ནི། རུས་སྦལ་ཡན་ལག་བསྐུམ་པ་དང་འདྲ། ཡུམ་ཡབ་ལ། ཡབ་ཉིད་རྡོར་སེམས་ཡབ་ཡུམ་

ལ། རྡོ་རྗེ་སྙེམས་མ་ཡང་ཡབ་ལ། དེ་ཧཱུཾ་ལ། ཧཱུཾ་ཐིག་ལེའི་བར་དུ་བསྡུ་བ་ནི་སྐར་མདའ་གཅིག་
ལ་གཅིག་ཐིམ་པ་དང་འདྲའོ། །དེ་ཡང་ན་ད་ལ་ཐིམ་པ་དང་ན་ད་ཡང་སྟོང་པའི་བར་དུ་བསྡུ་བ་
ནི། ལན་ཚྭ་ཆུ་ལ་ཐིམ་པ་དང་འདྲ་སྟེ་རྩ་བའི་དཔེ་ལྔའོ། །འདིར་སྤྲོས་མེད་དང་གོང་གི་སྤྲོས་པ་
གཉིས་པོ་གར་མཁན་དང་ཆ་ལུགས་སམ། ཉི་མ་དང་འོད་ཟེར་རམ། རྒྱ་མཚོ་དང་རླབས་ལྟ་
བུ་ཡིན་ལ། སྟོང་པའི་ངང་ལས་སྔོན་བཞིན་ལངས་པ་ནི། དེ་དག་ཟུང་དུ་འཇུག་པ་མཚོ་དང་
རླབས་དབྱེ་བ་མེད་པ་དང་འདྲ་སྟེ་ཡན་ལག་གི་དཔེ་བསྟན་པ་ཡིན་ནོ་ཞེས་འཆད་དེ་དཔེ་རེ་
ལ། དམིགས་སྐོར་རེ་བྱས་ནའང་ལེགས་སོ། །འདི་ནི་ཕམ་ཐིང་པའི་མན་ངག་ལས་འབྱུང་བ་
དམིགས་པ་ཅུང་ཟད་བསྡུས་པའི་ལུགས་ཡིན་ལ། འདི་ལ་ཡང་གཙོ་རྐྱང་ཙམ་ལས་མ་བསྒོམ་
ན། དེའི་དམིགས་པའི་འདོར་ལེན་བྱའོ། །འདི་སྔར་གྱི་དང་འདམ་ཁ་ཡིན་པས་དམིགས་སྐོར་
གསུམ་པར་འདུས་སོ། །དམིགས་པ་འདི་དག་ཅུང་ཟད་གོམས་པས་གཉིད་མཐུག་པོའི་འོད་
གསལ་དང༌། རྨི་ལམ་ལྷ་སྐུའམ། རྩ་ཐིག་གི་སྣང་བ་དང༌། ཐིག་ལེ་རྒྱས་པའི་ཉམས་སོགས་
རང་ཤར་དུ་བྱུང་ན་ནི་ལེགས། མ་བྱུང་ན་ཟླ་བ་ཐིག་ལེའམ། བདེ་མཆོག་རྡོར་སེམས་དེ་ཉིད་
སྙིང་གར་བཀོད་པས་གཉིད་ཀྱི་འོད་གསལ་དང༌། མགྲིན་པར་བཀོད་པས་རྨི་ལམ་གྱི་ལྷ་སྐུ་
སོགས་འབྱུང་བ་དང༌། སྤྱི་བོ་དང་གསང་བར་བཀོད་པས་བདེ་བའི་ཉམས་ཁྱད་པར་ཅན་སྐྱེ་
ཞིང་ཕོ་ཉའི་ལམ་སྒོམ་པ་ལ་ཤིན་ཏུ་མཁོ་བར་འགྱུར་རོ། །
གཉིས་པ་རགས་པ་རླུང་གི་བཟླས་པའི་མན་ངག་ནི། རང་ཧེ་རུ་ཀ་ཡབ་ཡུམ་དུ་གསལ་
བའི་ལྟེ་བ་སྤྲུལ་འཁོར་ནང་སྐོར་རྩ་འདབ་བཞི་པ། རྩ་ཉིད་ཀྱི་གཟུགས་སམ། སྣ་ཚོགས། 
པདྨའི་རྣམ་པར་བསྒོམ། མདུན་གྱི་འདབ་མ་ལས་རླུང་གི་རང་བཞིན་ལ་ཡིག་སེར་པོ་དང༌། 
གཡོན་དུ་ཆུ་རླུང་གི་རང་བཞིན་ཝ་ཡིག་དཀར་པོ་དང༌། རྒྱབ་ཏུ་མེ་རླུང་གི་རང་བཞིན་ར་ཡིག་
དམར་པོ་དང༌། གཡས་སུ་རླུང་གི་རླུང་ཡ་ཡིག་ལྗང་ཁུའམ་ནག་པོ་དང༌། དབུས་སུ་ནམ་

མཁའི་རླུང་ཧ་ཡིག་སྔོ་སངས་རྣམས་གསལ་བཏབ་སྟེ་དམིགས་སྐོར་གཅིག་གོ །དེ་ནས་
དབུགས་རང་བཞིན་གྱི་ཕྱི་ནང་དུ་རྒྱུ་བ་ལ། མདུན་གྱི་ལ་ཡིག་ལས་འོད་ཟེར་སེར་པོ་དར་གྱི་
རྣལ་མ་ཙམ། དབུ་མ་ཡོད་པའི་ཐད་ཀྱི་ལུས་ཀྱི་དབུས་ནས་ཡར་གྱེན་དུ་བྱུང༌། རླུང་གང་ནས་
རྒྱུ་བའི་ངོས་ཀྱི་སྣ་བུག་ནས་ཕྱིར་སོང༌། སོར་བཅུ་དྲུག་ཙམ་དུ་འཐོན་ཟེར་ཡང༌། སོར་བཅུ་
གཉིས་སུ་འཐོན་པར་བསམ། ཡང་དབུགས་ནང་དུ་འཇུག་པ་ན། ཇེ་ཐུང་ཇེ་ཐུང་ལ་ནང་དུ་
རྡོགས་ཏེ་ལ་ཡིག་ཐིམ་བསམ་པ་ཐུན་གྱི་ཕྱེད་སྒོམ། ཡང་དབུས་ཀྱི་ཧ་ལས་འོད་ཟེར་སྔོན་པོ་
ཡང་སྔར་བཞིན་ལས། སྣ་སྒོ་ནས་སོར་བཅུ་དྲུག་ཙམ་དུ་འགྲོ་འོང་བྱེད་པ་ཐུན་གྱི་ཕྱེད་ཙམ་
བསྒོམ་པར་བྱ་སྟེ། དེས་དུ་བ་ལྟ་བུའི་རྟགས་འབྱུང་ངོ༌། །དམིགས་སྐོར་གཉིས་སོ། །དེ་ནས་
ཐུན་ཆུང་རེའི་འགོ་སོགས་དམིགས་པ་གསལ་འདེབས་རེས་ཀྱིས་ལ་ཡིག་ཝ་ཡིག་ལ་ཐིམ་
པར་བསམ། ཐུན་ཕྱེད་དུ་དེ་ལས་འོད་ཟེར་དཀར་པོ་སྣ་སྒོ་ནས་སོར་བཅུ་གསུམ་ཙམ་དུ་འགྲོ་
འོང་དང༌། ཐུན་ཕྱེད་དབུས་ནས་བྱ་སྟེ་སྔར་བཞིན་བསྒོམས་པས། སྨིག་རྒྱུ་ལྟ་བུའི་རྟགས་
འབྱུང་ངོ༌། །དམིགས་སྐོར་གསུམ་མོ། །དེ་ནས་ཝ་གསལ་འདེབས་རེས་ཀྱིས་ཝ་ཡིག་ཀྱང་ར་
ཡིག་ལ་ཐིམ། དེ་ལས་འོད་ཟེར་དམར་པོ་སོར་བཅུ་བཞི་ཙམ་དུ་འགྲོ་འོང་དང་དབུས་ཀྱི་
སོགས་སྔར་བཞིན་བསྒོམས་པས། མེ་ཁྱེར་ལྟ་བུའི་རྟགས་འབྱུང་ངོ༌། །དམིགས་སྐོར་བཞིའོ། །
དེ་ནས་ར་ཡིག་ཀྱང་ཡ་ཡིག་ལ་ཐིམ། དེ་ལས་འོད་ཟེར་ལྗང་ཁུའམ་ནག་པོ་གང་རུང་སོར་
བཅོ་ལྔ་ཙམ་དུ་འགྲོ་འོང་དང་དབུས་ཀྱི་སོགས་སྔར་བཞིན་བསྒོམས་པས། མར་མེ་འབར་བ་
ལྟ་བུའི་རྟགས་འབྱུང་ངོ༌། །དམིགས་སྐོར་ལྔའོ། །དེ་ནས་དམིགས་པ་གསལ་འདེབས་རེས་ཀྱི་
ཡ་ཡིག་ཀྱང་དབུས་ཀྱི་ཧ་ལ་ཐིམ་པར་བསམ། ཐུན་{རིམ་[རིལ་]གྱིས་ཧ་ཡིག་ཁོ་ན་ལས་
འོད་ཟེར་སྔོན་པོའི་འགྲོ་འོང་སྔར་བཞིན་བྱས་པས། ནམ་མཁའ་སྤྲིན་མེད་པ་ལྟ་བུའི་རྟགས་
འབྱུང་ངོ༌། །དམིགས་སྐོར་དྲུག་གོ །དེ་ནས་དབུས་ཀྱི་ཧ་ལས་འོད་ཟེར་འབྱུང་འཇུག་མེད་པར་

དེ་ཉིད་ཁོ་ན་ལ་ཡིད་བརྟད་དེ། བུམ་པ་ཅན་སྦྱོར་བ་བཞི་ལྡན་ལ་འབད་པས། ནམ་མཁའི་
དབུས་སུ་སྲིད་པ་གསུམ་ཁྱབ་པ་ལྟ་བུའི་རྟགས་འབྱུང་སྟེ་རླུང་རགས་པ་རྣམས་དབང་དུ་འདུ་
བར་འགྱུར་རོ། །དམིགས་སྐོར་བདུན་ནོ། །འདི་ནི་རྩ་བའི་དམིགས་པ་སྟེ་གཉིད་སད་དུས་ཀྱི་
ཉམས་ལེན་ཡིན་ལ། འདིས་མཉམ་བཞག་བདེ་སྟོང་དང༌། རྗེས་ཐོབ་སྒྱུ་མ་ལྟ་བུ་འབྲིང་པོའི་
ཚད་དུ་ཕྱིན་པར་འགྱུར་རོ། །སྐབས་འདིར་གཉིད་ལོག་ཁར་འདུན་པ་བསྒྱུར་བ་ཙམ་གྱིས་
གཉིད་ཀྱི་འོད་གསལ་དང༌། རྨི་ཉམས་སྣ་ཚོགས་པ་འཆར་བར་འགྱུར་མོད། འོན་ཀྱང་དེ་དག་
གི་ཉམས་མྱོང་སྐྱེ་སླ་བ་དང༌། སྐྱེས་པ་མཐའ་དབུས་མེད་པར་འཕེལ་བའི་ཕྱིར་དང༌། གནས་
སོ་སོའི་རྩ་མདུད་གྲོལ་བར་བྱ་བའི་ཕྱིར་དམིགས་པ་སྤྲོ་བ་ནི། སྙིང་གར་གོང་བཞིན་རྩ་འཁོར་
དང་ཐིག་ལེ་ལྔ་པོ་བསྒོམ། དབུས་ཀྱི་ཡི་གེ་ཁོ་ན་ལས་འོད་ཟེར་སྔོན་པོའི་འགྲོ་འོང་ལ་ཡང་
ཡང་བསླབ་ཅིང༌། ཉལ་ཁར་ཡང་དེ་བཞིན་བསྒོམས་པས། གཉིད་ཀྱི་འོད་གསལ་བདེ་སྟོང་
ཁྱད་པར་ཅན་འགྲུབ་པ་དང༌། མགྲིན་པར་དེ་བཞིན་བཀོད་དེ་བསྒོམས་པས། དང་པོར་རྨི་
ཉམས་སྣ་ཚོགས་པ་འཆར་ཞིང༌། མཐར་རྨི་ལམ་ལྷ་སྐུ་དང༌། བདེ་སྟོང་ཟུང་འཇུག་ཏུ་འགྱུར་
རོ། །སྤྱི་བོར་ཡང་དེ་བཞིན་བསྒོམས་པས། ཐིག་ལེ་རྒྱས་པ་དང༌། མས་བརྟན་གྱི་ཚེ་བྱང་ཆུབ་
ཀྱི་སེམས་རྩོལ་མེད་དུ་གནས་དེར་འགྲོ་བར་འགྱུར་བ་དང༌། གསང་བར་བསྒོམས་པས་བདེ་
སྟོང་གི་ཉམས་འཕེལ་ཞིང་བྱང་ཆུབ་ཀྱི་སེམས་གནས་དེར་འཆིངས་པར་ནུས་སོ། །ཐུར་སེལ་
གྱི་འགྲོ་འོང་བྱེད་ཚུལ་གདམས་པ་འདི་སྐོར་ན་གསལ་ཁ་མེད་ཀྱང་སྒོམ་པར་སྤྲོ་ན་སྤྱི་དང་
འདྲའོ། །གསུམ་པ་ཕྲ་བ་རྡོ་རྗེའི་བཟླས་པའི་མན་ངག་འདི་ལ་སྔོན་འགྲོ་དང༌། དངོས་གཞི་
གཉིས་ལས། དང་པོ་ནི་དམིགས་པའི་གཞི་སྔར་གྱི་དེ་དང་ཕྱོགས་འདྲ་བ་ལས་ཡི་གེའི་དོད་དུ་
ཐིག་ལེ་སྒོམ་པ་སྟེ། མདུན་དུ་ཐིག་ལེ་སེར་པོ། གཡོན་དུ་དཀར་པོ། རྒྱབ་དུ་དམར་པོ། གཡས་
སུ་ལྗང་ནག དབུས་སུ་སྔོན་པོ་རྣམས་གསལ་བཏབ་ལ། རླུང་བུམ་ཅན་སྦྱོར་བ་བཞི་ལྡན་ཉིད་

བསྒོམ། རླུང་ཕྱིར་འགྲོ་བའི་ཚེ་འོད་ཀྱི་སྐུད་པ་སྔར་བཞིན་སྤྲོ་བ་ལས། ཡི་གེ་ཧཱུཾ་གི་སྒྲ་དབྱངས་
ཅན་དུ་སོང༌། ནང་དུ་རྔུབ་པ་ནའང་གཞན་སྔར་དང་འདྲ་བ་ལས། ཨོཾ་གྱི་གདངས་དང་ལྡན་
པར་བསམ། གནས་པའི་ཚེ་ཐིག་ལེ་ཉིད་ལ་ཨཱཿཞེས་པའི་སྒྲ་ཡོད་པར་མོས་ཤིང་རླུང་བཟུང་
འདི་ལ་རྔུབ་ཆུང་བྱེད་དགོས་པས། རྔུབ་ཆུང་གི་སྐབས་དེ་ལ་སེམས་བརྟོད་པ་ཁོ་ན་མ་
གཏོགས། དམིགས་པ་གཞན་མི་དགོས་ཏེ། དམིགས་པ་དང་ཉམས་རྟགས་གཞན་ཐམས་
ཅད་གོང་མ་དང་འདྲའོ། །འདི་བསྒོམས་པས་མཉམ་བཞག་བདེ་སྟོང་དང་རྗེས་ཐོབ་སྒྱུ་མ་ལྟ་
བུ་ཆེན་པོའི་ཚད་དུ་ཕྱིན་པར་འགྱུར་རོ། །འདི་ལ་ཡང་སྙིང་གར་བསྒོམས་པས་གཉིད་མཐུག་
པོའི་འོད་གསལ་དང༌། མགྲིན་པར་བསྒོམས་པས་རྨི་ལམ་བདེ་བའི་ལྷ་སྐུ་དང༌། སྤྱི་བོ་དང་
གསང་བར་བསྒོམས་པས་བདེ་ཆེན་གྱི་བོགས་འདོན་དུ་འགྱུར་ཚུལ་སྔར་བཤད་པ་རྣམས་
དང་འདྲའོ། །གཉིས་པ་དངོས་གཞི་ནི་རང་ཉིད་ཧེ་རུ་ཀ་ཡབ་ཡུམ་དུ་གསལ་བའི་ལྟེ་འོག་སོར་
བཞི་ནས་ལྟེ་བའི་བར་དུ་ཆོས་འབྱུང་ཕྱི་དཀར་ལ་ནང་དམར་བ། རྩ་བ་ཕྲ་བ་ཐུར་དུ་བསྟན་
ཞིང་གདེངས་ག་ཆེ་བ་གྱེན་དུ་ཕྱོགས་པ། ལུས་ཀྱི་དབུས་སུ་རྩ་དབུ་མ་ཆོས་བཞི་ལྡན་སྤྱི་དང་
འདྲ་བ་ལ། ཡར་སྣ་སྤྱི་བོ་ལ་ཟུག་པའི་ནང་དུ་ཧཾ་དཀར་པོ་མགོ་བོ་ཐུར་བསྟན། དེའི་ཐད་ནས་
དབུ་མའི་ཡལ་ག་གྲོ་སོག་སྦོམ་ཤོས་ཙམ་ཞིག་མདུན་དུ་འཁྱོགས་ནས་སྨིན་མཚམས་སུ་ཟུག ། 
དེའི་ནང་དུ་ཐིག་ལེ་དཀར་པོ་ཡུངས་འབྲུ་ཙམ་ཕར་འགྲོ་ཚུར་འགྲོ་བྱེད་པ་གཅིག་བསྒོམ། 
དབུ་མའི་མས་སྣ་ཆོས་འབྱུང་གི་རྩ་བའི་ནང་ངོས་སུ་ཟུག་པའི་ནང་ན་ཀྵ་དམར་ནག ཆོས་
འབྱུང་གི་ཁ་མཚམས་དང་མཐོ་དམན་མཉམ་པའི་དབུ་མའི་ནང་དུ། ཨཾ་ཡིག་གམ་ཨ་ཤད་
དམར་སྐྱ་གཅིག་བསྒོམ། ཀྵ་ལས་མེ་ལྕེ་ཟངས་ཀྱི་ཁབ་ལྟ་བུར་འབར་བ་ཨཾ་ཡིག་དེ་ལ་རེག་
གེ་བ་དང༌། ཨཾ་དེ་ལས་མེ་ལྕེ་དམར་སྐྱ་ཟླུམ་པོ་རྩེ་མོ་ཅུང་ཟད་དང་བཅས་པ་གཅིག་འབར་
བར་བསམ། ཧཾ་གི་མགོ་བོ་ནས་དབུ་མའི་དབུས་ཐོག་ཐག་ཏུ་གྲོ་སོག་ཙམ་པའི་འོད་དཀར་

པོའི་སྦུབས་ཉམས་བདེ་བ་དང་ལྡན་པ་གཅིག་མར་འཕྱང་བ་དེ་ལྟེ་བའི་མེ་ལ་མཐེ་བོའི་ལྟོ་
གང་གི་ཚད་ཙམ་མ་རེག་ཙམ་དུ་བསྒོམ། རླུང་བུམ་ཅན་སྤྱི་དང་མཐུན་པར་བཟུང༌། རླུང་ནང་
དུ་འཇུག་དུས་སྨིན་མཚམས་ཀྱི་ཐིག་ལེ་དེ་ཧྲིལ་ལི་ལི་ཚུར་འོངས། སྤྱི་བོའི་ཧཾ་ལ་ཐིམ། དེའི་
ལྕིད་ཀྱིས་ནོན་ཏེ་ཧཾ་ལས་ཐིག་ལེ་དེ་འདྲ་བ་ཞིག་ཟེགས་ཏེ་འོད་ཀྱི་སྦུབས་ནང་ནས་མར་སོང༌། 
ཨོཾ་གྱི་སྒྲ་དབྱངས་ཅོང་སྒྲ་དང་བཅས་ཤིང་བདེ་རིལ་ལི་ལི་བབས། ལྟེ་བའི་མེ་ལྕེའི་སྟེང་དུ་
སླེབ་པར་བསམ། རླུང་འཛིན་པའི་ཚེ། ཐིག་ལེ་དེ་མེའི་དྲོད་ཀྱི་ཞུ་ནས་ཅི་ལི་ལི་ཁོལ་བས་ལུས་
སེམས་བདེ་བས་ཁྱབ་པར་བསམ། ཨཱཿཡིག་གི་གདངས་ཡིད་ལ་བྱེད། རླུང་ཕྱིར་འབུད་པའི་
སྐབས། ཐིག་ལེ་དེ་གྱེན་དུ་སྦར་གྱིས་འཕགས་ཏེ་མེ་དང་བྲལ་བ་ན། ཁུ་འཕང་གི་འབྲུ་བཞིན་
སྐྱ་ཧྲིལ་གྱིས་འགྲིལ། འོད་དཀར་པོའི་སྦུ་གུའི་ལམ་ནས་ཞུགས་ཧཱུཾ་གི་སྒྲ་དང་བཅས་འུར་རུ་རུ་
བདེ་རིལ་ལི་ལི་ཡར་སོང༌། སྤྱི་བོའི་ཧཾ་ལ་ཐིམ། རླུང་ཕྱིར་ཅུང་ཟད་བཟུང་བའི་སྐབས། ཧཾ་
ལས་ཐིག་ལེ་དེ་འདྲ་ཞིག་ཐོན་ནས། སྨིན་མཚམས་ཀྱི་བར་ལ་ཕར་འགྲོ་ཚུར་འགྲོ་བྱེད་ཅིང་སྒྲ་
དང་བྲལ་བར་བསྒོམ། དེ་ལྟར་ཡང་དང་ཡང་དུ་བསླབས་པས། རླུང་སེམས་ཤིན་ཏུ་ཕྲ་བ་
རྣམས་དབུ་མར་འགག་ཅིང༌། མཉམ་བཞག་བདེ་སྟོང་དང་རྗེས་ཐོབ་སྒྱུ་མ་ལྟ་བུའི་ཉམས་
རབ་ཀྱི་མཐར་ཕྱིན་པར་འགྱུར་རོ། །གཏུམ་མོའི་དམིགས་པ་འདིའི་སྐབས་སུ། དྲོད་ཆུང་ན་
ཨཾ་ཡིག་ལས་མེ་ཇེ་རིང་ཇེ་རིང་དུ་འབར་ཞིང་མེ་འོད་ཀྱིས་རྩ་གནས་ཐམས་ཅད་ཁྱབ་པ་
བསྒོམ། བདེ་བ་ཆུང་ན་རླུང་ཐེངས་རེ་ལ་ཡང་ཐིག་ལེ་ཡུངས་འབྲུ་འདྲ་བ་དེ་ལྟ་བུ་ལན་གསུམ་
མམ་ལྔ་རིམ་གྱིས་བབས་ཏེ་ཁོལ་བ་སོགས་རིམ་གྱིས་བསྒོམ། ད་དུང་བདེ་ཉམས་ཆུང་ན་ཐིག་
ལེ་ན་ར་ར་བབས་པར་བསྒོམ། སྐབས་འདིར་མི་སྤྲོ་ན་ཡི་གེ་འབྲུ་གསུམ་གྱི་གདངས་{དང་
[རང་]བཅས་སུ་གྲུབ་པས་མ་སྒོམས་ཀྱང་ཆོག་གོ །མན་ངག་སྔ་མ་རྣམས་ལ་ཉམས་མྱོང་ཐོན་
པར་ཡོད་ན། སྐབས་འདིར་གཉིད་དང་རྨི་ལམ་གྱི་གདམས་ངག་ལོགས་པ་མི་དགོས་ལ། འདི་

ཉིད་ཐོག་མ་ནས་བསྒོམ་པ་ཡིན་ན་དགོས་མོད་ཀྱང་ཐིག་ལེ་བསྡུ་བའི་སྐབས་དང་འདྲ་བའམ་
འབར་འཛག་ཉིད་ལ་དམིགས་པ་བརྟད་པས་ཀྱང་རུང་ངོ༌། །དེ་ལྟར་ན་མན་ངག་དེ་རྣམས་
ལམ་ཁྲིགས་ཆགས་ཀྱི་དབང་དུ་བྱས་ནས། དང་པོས་རླུང་འདུ་ཞིང་རྩ་ལམ་སྦྱོང༌། གཉིས་
པས་རྩ་མདུད་ལྷོད་པོར་བྱེད་ཅིང་རླུང་བྱང་བར་འགྱུར། གསུམ་པས་སྔོན་འགྲོའི་རླུང་དང་
ཐིག་ལེ་འཆིང༌། དངོས་གཞིས་རླུང་སེམས་དབུ་མར་འགགས་ཤིང་ཐིམ་པར་བྱེད། དེ་དག་
རྣལ་འབྱོར་གྱི་ལམ་གཙོ་བོར་བསྒོམས་པ་ཡིན་ན། གསུམ་པའི་སྐབས་སུ་ཕོ་ཉའི་ལམ་གྱིས་
བོགས་འདོན་ཞིང༌། དང་པོ་ཉིད་ནས་ཕོ་ཉའི་ལམ་གཙོ་བོར་བསྒོམས་ན། རྣལ་འབྱོར་ལམ་
འདི་དག་གིས་བོགས་འདོན་པར་བྱེད། གཉིས་པོ་ཆ་མཉམ་དུ་བསྒོམས་ན། རྩལ་འགྲན་པའི་
ཚུལ་གྱིས་འཇུག་པ་གཅིག་ཏུ་དྲིལ་བར་འོང་ལ། ཡང་ལམ་བློ་ཆོད་ཀྱི་དབང་དུ་བྱས་ན། བསྡུ་
བ་གསུམ་དང་གཏུམ་མོ་སྟེ། བཞི་པོ་ལས་རེ་རེ་ཁོ་ན་བསྒོམས་ཏེ་ཕོ་ཉའི་ལམ་གྱིས་བོགས་
ཕྱུང་ན་ལམ་ཡོངས་སུ་རྫོགས་པར་འགྱུར་བར་བཞེད་དོ། །དེ་ལྟར་ཡང༌། རྣལ་འབྱོར་ལམ་གྱི་
དབང་དུ་བྱས་ནས། གཞུང་ལས། ཨཱ་ལི་ཀཱ་ལི་མདུན་བསམས་ནས། །རྣལ་འབྱོར་ཆེན་པོས་
ངལ་གསོ་བྱ། །ཞེས་པས་མན་ངག་དང་པོ་དང༌། ཟླ་བའི་དཀྱིལ་འཁོར་རྫོགས་པ་ན། །ལྟེ་
བའི་རྩ་བར་གནས་པར་བསྒོམ། །ཞེས་པ་ལ་ལྟེ་བ་ནི་རྩ་འཁོར་ལོ་བཞིའམ་ལྔའི་ལྟེ་བ་ཡིན་
ཞིང༌། དེ་དག་ཏུ་ཟླ་བ་བྱང་ཆུབ་ཀྱི་སེམས་གྱི་འགྲོ་འོང་ལ་སློབ་པར་བསྟན་པས། མན་ངག་ཕྱི་
མ་གཉིས་ནི་དབུ་མར་རླུང་དང་ཐིག་ལེ་འགྲོ་འོང་གི་དོན་ཡིན་པས་ཚིག་དེས་བསྟན་པར་
འགྱུར་རོ། །ཡི་གེ་མཆོག་ཏུ་གྱུར་པའི་གནས། །དེ་ཡི་དབུས་སུ་བསམ་པར་བྱ། །ཞེས་པ་ནི་ཞུ་
བདེ་འགྱུར་མེད་གྲུབ་པ་སྟེ། དེ་རྣམས་ཀྱི་འབྲས་བུ་ཡས་བབས་ཀྱི་དགའ་བའི་ས་བཞིའོ། །ཕོ་
ཉའི་ལམ་ལ་སྦྱར་ན། ཨཱ་ལི་ཀཱ་ལི་སོགས་ནི་རླུང་སྦྱང་བ་ཡིན་ལ། ཟླ་བའི་དཀྱིལ་འཁོར་
སོགས་ནི་དངོས་གཞི་དབབ་བཟློག་གི་མན་ངག་སྟེ་ཡི་གེ་མཆོག་ཏུ་གྱུར་པ་ཞེས་སོགས་ནི་སྔ་

མ་དང་འདྲའོ། །མན་ངག་དེ་དག་ལས། དང་པོའི་སྐབས་སུ་ལུགས་གཉིས་ཀྱི་རྡོ་རྗེ་སེམས་
དཔའ་བསྡུ་བའི་དམིགས་པ་འདམ་ཁ་དང༌། ཕྱི་མ་གཉིས་པོ་མལ་ལུགས་ཅུང་རྒྱས་པར་སྣང་
བ་ལྟར། ལུགས་དེའི་མན་ངག་སྨར་ཁྲིད་ལྟར་བཀོད་པ་ཡིན་ལ། འོན་ཀྱང་མལ་ལུགས་ལ་ནི་
སྐབས་འདིར་གཏུམ་མོ་སྒོམ་པ་མི་སྣང་ཞིང༌། པཎྜི་ཏ་བི་བྷུ་ཏི་ཙནྡྲའི་བཞེད་པས་ནག་པོ་པའི་
གཏུམ་མོ་ལམ་རྫོགས་སྐབས་འདིར་སྦྱོར་བ་མཛད་ཀྱང༌། འདིར་བཀོད་པ་དེ་དག་ཁྱད་པར་
གྱི་མན་ངག་སྟེ་པུ་རང་ལོ་ཆུང་དང་མར་པ་དོལ་པའི་མན་ངག་ཡིན་ནོ། །ཕྱིས་ས་ལུགས་པར་
འདོད་པ་རྣམས་ཀྱིས། རྫོགས་རིམ་བསྡུ་བ་གསུམ་གྱི་ཁྲིད་ཡིག་ཏུ་རློམ་པ་འགའ་རེ་ཙམ་སྣང་
ཡང༌། རྗེ་བཙུན་ཆེན་པོའི་སྒྲུབ་ཐབས་ཀྱི་གཤམ་ན། དམིགས་པའི་དངོས་གཞི་མདོ་ཙམ་སྨོས་
ནས། ལག་ལེན་མན་ངག་ཏུ་ལྟོས་པར་མཛད་འདུག་པའི་དཀྱུས་ཀྱི་ཚིག་ཀྱང་དེའི་བྲིས་
བཤུས་ཙམ་ལས་སྨར་ཁྲིད་ལག་ལེན་ཕྱོགས་ཙམ་ཡང་སྟོན་རྒྱུ་མི་འདུག་པས་ཁྲིད་ཡིག་
བརྩམས་པ་ལ་དགོས་ནུས་ལྷག་པོ་ཅི་ཡང་མེད་དོ། །གཉིས་པ་འབྲས་བུ་ཡོན་ཏན་ལ་རང་
དབང་འབྱོར་བའི་རྫོགས་རིམ་ནི། གོང་དུ་བཤད་པའི་མན་ངག་དེ་དག་གི་བྱེད་ལས་མཐར་
ཕྱིན་པ་ན། གཞུང་ལས། སྐུ་གསུང་ཐུགས་ནི་རྡོ་རྗེ་ཡི། །ལྷ་ཡི་སྐུ་ནི་བསྒོམ་པར་བྱ། །ཞེས་
གསུངས་པ་ལྟར། གནས་སྐབས་ཀྱི་རྡོ་རྗེའི་སྐུ་པྲ་ཕབ་བརྒྱད་དང་མཚུངས་པ་ཐོབ་པར་འགྱུར་
བ་དང༌། དེ་ནི་གཟུགས་ལས་འདས་པ་སྟེ། །དངོས་པོ་མེད་པའི་སེམས་ཉིད་ཡིན། །སེམས་
ཉིད་བསམ་པར་མི་བྱའོ། །ཞེས་ཕོ་ཉ་མོ་རྣམས་ཀྱི་འདུ་བ་ཐོབ་ཅིང་སྤྱི་དང་ཁྱད་པར་གྱི་རིག་
པའི་བརྟུལ་ཞུགས་སྤྲོས་བཅས་སྤྲོས་མེད་གང་ལ་བརྟེན་ཀྱང་རུང་སྟེ། ལྷ་སྐུ་མཁའ་མཉམ་དེ་
ཡང་འོད་གསལ་སྟོང་ཉིད་དུ་ཡང་ཡང་སྦྱོང་བ་དང༌། དེའི་འབྲས་བུ་ཉེ་རྒྱུ་མངོན་བྱང་ལ་བརྟེན་
ནས་མཐོང་ལམ་རྣམ་པར་མི་རྟོག་པའི་ཡེ་ཤེས་མངོན་དུ་བྱེད་པ་དང༌། ཡང་ཇི་སྐད་དུ། བསམ་
གྱིས་མི་ཁྱབ་དེ་བསམས་ན། །དེ་ནས་གཟུངས་ནི་ཐོབ་པར་འགྱུར། །ཁ་ཊྭཱཾ་ག་ནི་ལྷ་ཡི་སྐུ། །

ཤེས་རབ་ཌཱ་མ་རུ་ཡི་སྒྲ། །ཉིན་མོ་བཅོམ་ལྡན་དཔའ་བོ་སྟེ། །རྣལ་འབྱོར་མ་ནི་མཚན་མོར་
བརྗོད། །མྱ་ངན་འདས་བྱུང་དཔའ་བོ་ནི། །དྲུག་པ་སེམས་ཀྱི་སྤྲུལ་པ་ཡིན། །དག་པ་ཆོས་ཀྱི་
སྤྲུལ་པ་ནི། །ཕག་མོའི་གཟུགས་སུ་བསྟན་པའོ། །ཤྲི་ནི་གཉིས་མེད་ཡེ་ཤེས་ཏེ། །ཧེ་ནི་རྒྱུ་
སོགས་སྟོང་པ་ཉིད། །རུ་ནི་ཚོགས་དང་བྲལ་བ་སྟེ། །ཀ་ནི་གང་དུའང་མི་གནས་པའོ། །ཞེས་
པ་ནི། ཟུང་འཇུག་གི་རིམ་སྟེ། དེ་ལྟར་སྐུ་དང༌། འོད་གསལ་དང༌། ཟུང་འཇུག་གསུམ་པོ་དེ་ནི། 
བདེ་སྟོང་རྣམ་པར་མི་རྟོག་པའི་རང་རྩལ་ལས་འབྱུང་བའི་ཕྱིར། རྟོག་སྒོམ་གྱི་དམིགས་པ་ལ་
བལྟོས་མི་དགོས་ལ། འོན་ཀྱང་ལས་དང་པོ་པ་དག་གིས་མོས་པ་ཡིད་བྱེད་ཀྱི་ཚུལ་གྱིས་སྒོམ་
པར་སྤྲོ་ན། ངལ་གསོ་རྣལ་འབྱོར་ཆེན་པོའི་མན་ངག་ཉིད་ལ། དེ་གསུམ་དུ་མོས་པ་བྱས་ཏེ་
སྒོམ་པ་ཉིད་ཡིན་ནོ། །ཡང་དཔལ་ལྡན་དཱི་པཾ་ཀ་ར་ཤྲཱི་ཛྙཱ་ནའི་ཞལ་སྔ་ནས་ཀྱི་མན་ངག་ལས་
འདི་སྐད་ཅེས། དེ་ནས་རྫོགས་པའི་རིམ་པ་ལ་འཇུག་པར་འདོད་པས། ཟླ་བ་ཕོ་ཉའི་ལམ་པ་
དང༌། །ཉི་མ་ལུས་ཀྱི་དཀྱིལ་འཁོར་ཏེ། །ཐིག་ལེ་བཞི་ནི་ཡེ་ཤེས་ཡིན། །ཡོངས་སུ་དག་པ་
འོད་གསལ་བ། །དཔེར་ན་ནམ་མཁའི་མཚན་ཉིད་དོ། །རང་བཞིན་མེད་པ་ཟུང་འཇུག་སྟེ། །
དཔེ་ནི་རྣམ་པ་གསུམ་གྱིས་བསྟན། །བསྐྱེད་དང་རྫོགས་པའི་རིམ་པ་ནི། །རྣལ་འབྱོར་པ་
ཡིས་ལམ་ཁྱེར་རོ། །ཞེས་གསུངས་ཏེ། སློབ་དཔོན་ཆེན་པོ་ལཱུ་ཡི་པའི་སྒྲུབ་ཐབས་ཀྱི་ལུགས་
འདིའི་རྫོགས་རིམ་གྱི་དོན་བསྡུ་ལེགས་བཤད་བླ་ན་མེད་པ་ཡིན་ནོ། །དེ་ལྟར་ན་སོ་སོ་ཐད་
ཀའི་ཉམས་མྱོང་འཆར་ཚུལ་སྣ་ཚོགས་པ་དང་གེགས་སེལ་བ་དང༌། བོགས་འདོན་པ་དང༌། 
ལས་དང་པོ་པ་ནས་རྫོགས་པའི་སངས་རྒྱས་ཀྱི་བར་གྱི་ལམ་བགྲོད་ཚུལ་གྱི་རིམ་པ་མཐའ་
གཅོད་དང་བཅས་པ་རྣམས་ཀྱང་ལེགས་པར་རྟོགས་དགོས་ཏེ་གཞན་དུ་བལྟ་བར་བྱའོ། །
གནད་མཐར་ཐུག་པ་རྣམས་ནི་བླ་མ་དམ་པའི་ཞལ་ལུང་ཁོ་ན་ལས་སོ། །
ཤིན་ཏུ་ཟབ་མོའི་མན་ངག་འདི། །བཤད་ལས་དགེ་བ་གང་ཐོབ་དེས། །མཁའ་མཉམ་

འགྲོ་བ་མ་ལུས་པ། །དཔལ་ལྡན་ཧེ་རུ་ཀར་གྱུར་ཅིག །དཔལ་འཁོར་ལོ་སྡོམ་པའི་རྫོགས་
རིམ་རྣལ་འབྱོར་ཆེན་པོའི་ཁྲིད་ཡིག་འདི་ཡང་རྒྱལ་ཁམས་པ་ཏཱ་ར་ནཱ་ཐས་སྨྲས་པའོ།། །།ཞུ་
དག མངྒལཾ། 
གསལ་བཤད། དཔེ་བསྡུར་མའི་རྟགས། 
སྔོན་མ་རྟག་བརྟན་པར་མ་དང་ཕྱི་མ་འཛམ་ཐང་པར་མ་ཡིན།{ [ ]
རྟག་བརྟན་པར་མ་ཁོ་ནར་ཡོད།{ }
འཛམ་ཐང་པར་མ་ཁོ་ནར་ཡོད།[ ]
འཛམ་པར་དང་རྟག་པར་ཉིས་ཆར་ཡོད་པའི་མཆན། ( )
རྟག་བརྟན་པར་མ་ཁོ་ནར་ཡོད་པའི་མཆན། ＜ ＞
