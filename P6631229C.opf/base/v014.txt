ཇོ་ནང་ཆོས་མཛོད་ཆེན་མོ་ལས།
རྗེ་བཙུན་ཏཱ་ར་ནཱ་ཐའི་གསུང་འབུམ།
༼ཕ༽

དཀར་ཆག
རྣམ་རྒྱལ་ལྷ་དགུའི་སྒྲུབ་ཐབས་བུམ་ཆོག་དང་བཅས་པ། ཤིང་པར་ལ་ཆད།
རྡོ་རྗེ་རྣམ་འཇོམས་ཀྱི་སྒྲུབ་ཐབས་བུམ་ཆོག་དང་བཅས་པ། ༩
དཀྱིལ་འཁོར་ཆེན་པོའི་རྡུལ་ཚོན་ཀླུ་ལ་གཏོད་པའི་ལག་ལེན། ༤
རབ་གནས་ཀྱི་ཆོ་ག་འགྲོ་ཕན་རྒྱས་བྱེད། ༢༧
རབ་གནས་འགྲོ་ཕན་རྒྱས་བྱེད་ཀྱི་ལྷན་ཐབས་ཆེས་རྒྱས་པ། ༢༠
སཱཙྪ་དང་ཁང་བུ་བརྩེགས་པ་སོགས་ལ་རབ་གནས་མདོར་བསྡུས། ༣
འཆི་མེད་འཕགས་མ་སྒྲོལ་མའི་སྒྲུབ་ཐབས། ༡-༤
བསྟོད་པ་ཨོཾ་ནམ་མཁའ་དང་མཉམ་ཉིད་ཅེས་པ་ཤོ་ལོ་ཀ་གསུམ། ༤-༤
རྗེ་བཙུན་མ་འཕགས་མ་སྒྲོལ་མའི་སྒྲུབ་ཐབས་རྣམ་པར་འབྱེད་པ་གསང་བའི་སྒྲོན་མ། ༤-༢༤
བླ་མེད་དང་བྱ་རྒྱུད་ཀྱི་སྔགས་སྤྱིའི་ཐུན་མོང་དང་ཐུན་མོང་མ་ཡིན་པའི་ཟབ་གནད། གང་གི་འགྱུར་མེད་བདེ་ཆེན་
པོས་ཞེས་པ། ༢༤-༢༦
རྒྱས་པར་དགའ་ན་རྒྱས་པར་རྒྱུད་སྡེ་ལས་ཞེས་པ། ༢༦-༢༧
དེ་ནས་འདིར་གཞན་ཡང་མན་ངག་གི་ངེས་པ་སྦྱིན་པ་ཞེས་པ། ༢༧-༢༨
སྒྲོལ་དཀར་ཡིད་བཞིན་འཁོར་ལོའི་ཆོག་སྒྲིག་ལེགས་པར་བཀོད་པ་ངག་འདོན་རབ་གསལ། ༢༥
སྒྲོལ་དཀར་ཇོ་བོ་ལུགས་ཀྱི་མངོན་རྟོགས་ཚེ་སྒྲུབ་དང་བཅས་པ། ༣
གསང་བ་སྤྱིའི་ཆོ་ག་ཞི་བ་ལས་ཐམས་ཅད་པའི་སྦྱིན་སྲེག་གི་ཆོ་ག་འབྲིང་པོ། ༦
བླ་མ་མཆོད་པའི་ཆོ་ག་མཆོད་པའི་གཏེར། ༡༡ (ལོ་ཙཱ་བ་བློ་གྲོས་དཔལ་གྱིས།)
བླ་མ་མཆོད་པ་བདེ་ལེགས་རབ་རྒྱས། ༡-༨

རྗེ་བཙུན་ཏཱ་ར་ནཱ་ཐའི་སྐུ་སྐྱེས་བཅུ་བཞིའི་བཀྲ་ཤིས། ༨-༩ (མཛད་བྱང་མི་གསལ།)
བླ་མ་མཆོད་པའི་ཚོགས་ཀྱི་འཁོར་ལོའི་ཆོ་ག ༣
བླ་མའི་རྣལ་འབྱོར་དངོས་གྲུབ་འགུགས་པའི་ལྕགས་ཀྱུ། ༤
གདོན་འགྲོལ་གྱི་ཆོ་ག་ཤིན་ཏུ་བསྡུས་པ། ༩
ཀླུ་གཏོར་ཇི་ལྟར་བྱ་བའི་ཆོ་ག ༦
གཏོར་མ་བརྒྱ་རྩའི་ངག་འདོན། ༡-༥
གསུར་གྱི་ལག་ལེན། ༥-༦
ཆུ་གཏོར་འཇམ་དཔལ་མ། ༣
དཀར་གཏོར་ཆ་བཞི། ༦
གཏོར་མ་ཆེན་པོའི་ཆོ་ག་བར་ཆད་ཀུན་སེལ། ༡༡
ཇ་མཆོད་བདུད་རྩིའི་འབྱུང་གནས་དང་རིགས་ཀུན་ཁྱབ་བདག ༡
ཡུལ་ལྷའི་བསང་མཆོད། ༢
སེང་གདོང་མའི་བཟློག་པ། ༡
བར་དོའི་ངོ་སྤྲོད་མདོ་ཙམ་བརྗོད་པ། ༨
བརྟན་བཞུགས་དང་གསོལ་འདེབས་སྣ་ཚོགས་ཀྱི་སྐོར། ༢
རྗེ་བཙུན་དམ་པ་ཀུན་དགའ་སྙིང་པོའི་བརྟན་བཞུགས་སྣ་ཚོགས། ༡
ལས་དང་པོ་པའི་རིམ་པ་ཕན་བདེའི་འབྱུང་གནས། ༣༦
གསོ་སྦྱོང་གི་ཆོ་ག་དུས་བཟང་མཆོད་པ་དང་བཅས་པ། ༡༠
དཔལ་ཡེ་ཤེས་མགོན་པོ་ཕྱག་དྲུག་པའི་སྒྲུབ་ཐབས་གཏོར་མའི་ཆོ་ག་དང་བཅས་པ་འཕྲིན་ལས་གཏེར་མཛོད། ༡༤
དཔལ་ཡེ་ཤེས་མགོན་པོ་ཕྱག་དྲུག་པའི་སྒྲུབ་ཐབས་གཏོར་ཆོག་དང་བཅས་པ། ༡-༧
བླ་མ་མགོན་པོ་དབྱེར་མེད་ཉིད་ལ་བསྟོད་པ། ཡེ་ཤེས་བསྐལ་ཞེས་པ། ༧-༨
དཔལ་ཡེ་ཤེས་མགོན་པོ་ཕྱག་དྲུག་པའི་གཏོར་བཟློག་བསྡུས་པའི་ལག་ལེན། ༤

གཏོར་ཆོག་སྙིང་པོ་གསལ་བ། ༡༨
བསྐང་གསོའི་ཆོག་སྒྲིག་འཕྲིན་ལས་རྣམ་རོལ། ༢༧
དཔལ་གུར་གྱི་མགོན་པོའི་དམར་ཆེན་གཏོར་བཟློག་གི་ཆོ་ག་བར་ཆད་ཀུན་སེལ། ༡༦
མགོན་པོ་ཞལ་བཞི་པའི་སྒོས་བསྐང༌། ༩
མགོན་པོ་ཞལ་བཞི་པའི་བསྐང་གསོ་ཉེར་བསྡུས། ༣
ཞིང་སྐྱོང་གཟི་ལྡན་དབང་ཕྱུག་གི་གཏོར་མ་ཆེན་པོ་སྒྲུབ་འཕེན་གྱི་ལག་ལེན་ཆོ་ག་ལས་བཞི་ལྷུན་གྲུབ། ༢༣
ལྷ་ཆེན་ལྕམ་དྲལ་གྱི་སྒྲུབ་ཐབས་དགྲ་བགེགས་ཀུན་འཇོམས། ༨
ལེགས་ལྡན་ནག་པོའི་བསྟོད་པ། རྡོ་རྗེའི་རང་བཞིན་ཞེས་པ། ༡
དཔལ་མགོན་ཏྲཀྴད་ཀྱི་བསྐང་གསོའི་ཆོ་ག་ལས་བཞི་རྣམ་རོལ། ༡༧
ལེགས་ལྡན་མཧཱ་ཀཱ་ལ་འཁོར་མང་གི་བསྟོད་པ་འཕྲིན་ལས་ཀུན་འགྲུབ། ༥
དཔལ་མགོན་ཏྲཀྴད་ཀྱི་འཕྲིན་ལས་བསྐང་གསོ་སོགས་ཉེར་མཁོ་འགའ་ཞིག ༡-༤
གཏོར་བཟློག་བསྡུས་པ། ༤-༦
བརྟན་མ་བཅུ་གཉིས་ཀྱི་གཏོར་འབུལ། ༦-༧
དཔལ་ལེགས་ལྡན་ནག་པོ་དྲཀྴད་ཀྱི་གཏོར་སྒྲུབ་ཀྱི་ལག་ལེན་མན་ངག ༤
དཔལ་མགོན་པོའི་ཟུངས་གསོ་ཐབས་ཀྱི་ལག་ལེན་ཆོ་ག ༤
གསེར་སྐྱེམས། ༣
རྒྱལ་ཆེན་རྣམ་ཐོས་སྲས་ཀྱི་དྲག་གཏོར་ཤིན་ཏུ་ཟབ་པ་རྟགས་མངོན་གྱུར་ཅན། ༡༧
དཔལ་ལྷ་མོ་རྡོ་རྗེ་རབ་བརྟན་མའི་བསྐང་བ་ཉེར་མཁོ། ༡༠
དཔལ་ལྷ་མོ་རྡོ་རྗེ་རབ་བརྟན་མའི་གཏོར་ཆོག་ངག་འདོན། ༥
ཡས་གཏམ་དང་བསྔོ་བ་མདོར་བསྡུས། ༡༧
ཐུན་མོང་མ་ཡིན་པའི་སྨོན་ལམ་རྒྱལ་བ་རྒྱ་མཚོ། ཤིང་པར་ལ་ཆད།
སྨོན་ལམ་དགོས་པ་ཀུན་འབྱུང༌། ༣

༄༅། །རྣལ་རྒྱལ་ལྷ་དགུའི་སྒྲུབ་ཐབས་བུམ་ཆོག་དང་
བཅས་པ་བཞུགས་སོ། །
༄༅། །ཨོཾ་སྭཱ་སྟི། གུ་རུ་བུདྡྷ་བོ་དྷི་སཏྭ་ན་མོ་ན་མཿ ཡེ་ཤེས་ལྷ་མོ་ངོ་མཚར་ཆ་ཤས་ནི། །རྣམ་པ་དུ་
མས་ཡོངས་སུ་རྫོགས་པའི་སྐུ། །ནང་གི་མུན་སེལ་བདུད་རྩིའི་འོད་དཀར་ཅན། །གང་ཁྱོད་འདིར་ནི་རྣམ་པར་རྒྱལ་གྱུར་ཅིག །དེ་
ལ་གཙུག་ཏོར་རྣམ་རྒྱལ་གྱི་རིག་སྔགས་འདི། གང་གཱའི་ཀླུང་ཁྲག་ཁྲིག་ཆེན་པོ་བརྒྱད་ཅུ་རྩ་བརྒྱད་སྙེད་ཀྱི་སངས་རྒྱས་རྣམས་ཀྱིས་
གསུངས་ཤིང༌། བྱིན་གྱིས་བརླབས་པས། ངན་འགྲོ་དང་ལས་ཀྱི་སྒྲིབ་པ་མཐའ་དག་ཡོངས་སུ་སྦྱོང་བ། བདེ་འགྲོ་དང་བདེ་བའི་
ལམ་སྟོན་པ། འཆི་བ་མེད་པའི་གོ་འཕང་མྱུར་དུ་ཐོབ་པར་བྱེད་པ་ཡིན་པར་གསུངས་པས། བློ་ལྡན་སྔགས་ཀྱི་སྒོར་སྤྱད་པ་སྤྱོད་པ་
རྣམས་ཀྱིས། མཆོག་ཏུ་ནན་ཏན་དུ་བྱ་བའི་འོས་སོ། །དེ་ལ་འདི་ཉིད་ཀྱི་དཀྱིལ་འཁོར་གྱི་ཆོ་ག་རྒྱས་པ་གཞན་དུ་འབྲི་བར་འགྱུར་
ལ། ལྷ་དགུའི་རྣལ་འབྱོར་ལ་བརྟེན་ནས་ཁྲུས་ཆོག་དང་སྟོང་མཆོད་སོགས། བླ་མ་གོང་མ་རྣམས་ཀྱི་ཕྱག་ལེན་དུ་མཛད་པ་གང་
ཡིན་པ་དེ་བྲི་བར་བྱའོ། །
འདི་ལ་ཆོ་གའི་སྔོན་དུ་འགྲོ་བའི་བྱ་བ་ནི། སྟེགས་བུ་གྲུ་བཞི་པའི་སྟེང་དུ་བུམ་པ་སྤྱི་དང་མཐུན་པར་བཤམས། བུམ་པའི་
སྟེང་དུ་གཟུངས་འདིའི་སྙིང་པོ་ཅན་གྱི་རྣམ་རྒྱལ་མཆོད་རྟེན་བཞུགས་སུ་གསོལ། མཉྫི་སོགས་སྟེགས་མཐོ་བ་ལ། དུང་ཆོས་སམ།
ཟངས་ཆོས་སུ་མཆོད་ཡོན་ཆུ་གཙང་ལ་འོ་མ་དང་མེ་ཏོག་དཀར་པོ་བཏབ་པ་བཞག མཆོད་པ་གཞན་རྣམས་གཤོམ་ཚུལ་ནི། ཕྱིས་
ཀྱི་བླ་མ་འགའ་ཞིག་གི་ཕྱག་ལེན་ལྟར། བྱང་ཤར་དུ་མཚམས་འཛིན་གྱི་མེ་ཏོག་དང་མཆོད་ཡོན་ནས། ཞལ་ཟས་ཀྱི་བར་བདུན་
པོ། ཤར་ནས་བྱང་གི་བར་དུ་གཡས་བསྐོར་དུ་བྱེད་པའི་ལུགས་བཞིན་བཤམས་ཀྱང་ཆོག །མདུན་དུ་མཆོད་ཡོན་ཞབས་བསིལ།
གཡས་སུ་མེ་ཏོག་བདུག་སྤོས་མར་མེ་གསུམ། གཡོན་དུ་ཞལ་ཟས་དྲི་ཆབ། ཡང་མར་མེ་དེ་གསུམ། རྒྱབ་ཏུ་མཚམས་འཛིན་
གཤོམ་པའམ། ཡང་ན་གཡས་སུ་ཉེར་སྤྱོད་ལྔ་དང༌། གཡོན་དུ་ཆུ་གཉིས་སོགས་བཤམས་པས་ཆོག་པས། གཅིག་ཏུ་ངེས་པར་
དགོས་པ་ནི་མ་ཡིན་ནོ། །དེ་བཞིན་དུ་འཇིག་རྟེན་ལས་འདས་པའི་གཏོར་མ་དང༌། རྒྱལ་ཆེན་བཞིའི་གཏོར་མ་དང༌། ཆ་གསུམ་

རྣམས་སྤྱིར་ཕྱོགས་ལ་ངེས་པ་མེད་ཀྱང༌། འདས་གཏོར་དཀྱིལ་འཁོར་གྱི་མདུན་གྱི་ཕྱོགས་དང༌། རྒྱལ་ཆེན་བཞིའི་གཏོར་མ་ཕྱི་
རོལ་གྱི་ཕྱོགས་བཞི། ཆ་གསུམ་ཇི་ལྟར་བདེ་བར་སྒྲིག །ཡང་དེ་ལྟར་མི་བདེ་ན། ཤར་དུ་འཇིག་རྟེན་འདས་གཏོར་གྱི་སྣེ་མཐུད་
ནས་རྒྱལ་ཆེན་བཞིའི་གཏོར་མ་སྒྲིགས། ཆ་གསུམ་ཅི་བདེ་བའི་ཕྱོགས་སུ་བཞག་པས་ཆོག་གི །ལྷོ་ཉིད་དུ་དགོས་ཟེར་བ་ལ་ནི་ལུང་
རིགས་མེད་དོ། །སྤྱིར་བཏང་ལ་བུམ་པ་དང་རྟེན་གྱི་ཞལ་ཡང་འཇིག་རྟེན་ཤར་ལ་བལྟ། ཅི་སྟེ་སྟོང་མཆོད་བྱེད་ན། ལྷ་བཤོས་སྟོང་
དང༌། མར་མེ་སྟོང་དང༌། བདུག་སྤོས་སྟོང་རྣམས་ངེས་པར་དགོས་ཤིང༌། གཞན་ཡང་གདུགས་དང་བ་དན་ལ་སོགས་པ་འགྲུབ་ན་
སྟོང་དུ་ཚང་བ་དགོས་ཤིང༌། མ་འགྲུབ་ན་ཇི་ལྟར་རིགས་པ་བྱ་བ་ལས། རས་སམ་དར་གྱི་ཚལ་བ་ཕྲ་མོས་ཀྱང་རུང་མོད། དུག་ཅན་
གྱི་ཤོག་བུ་ལ་འབྲི་བ་དང༌། རས་བྲིས་རྙིང་པ་དྲི་མ་ཅན་གྱིས་ནི་གོ་མི་ཆོད་དོ། །
དེ་འདྲ་བྱེད་པ་དེ་ནི། གང་ལ་བྱ་བའི་བསྒྲུབ་བྱ་ལ་ཕན་མི་ཐོགས་པ་དང༌། དཀྱིལ་འཁོར་གྱི་ལྷ་ལ་བརྙས་པར་འགྱུར་བ་
དང༌། ལག་ལེན་ངན་པས་ལག་ལེན་བཟང་པོ་སུན་འབྱིན་པའི་སྤྱོད་པར་འགྱུར་བའི་ཕྱིར། རིང་དུ་དོར་བར་བྱའོ། །མཆོད་པ་དེ་
རྣམས་ནི་བུམ་པའི་དཀྱིལ་འཁོར་གྱི་མཐའ་ལ་བསྐོར་ཀྱང་རུང༌། སྟེགས་བུ་གཞན་ལ་བཀོད་ནས། ཕྱོགས་བཞི་ནས་བསྐོར་ཀྱང་
རུང་ངོ༌། །གཏོར་མ་སྟོང་ཕྲག་ཀྱང་དེ་ལྟར་བཀོད་ན་རུང་མོད་གྱི། གཏོར་སྣོད་གཞན་དུ་སྒྲིག་པའི་ལག་ལེན་གཙོ་ཆེ་ལ། གཞན་
ཡང་རོལ་མོ་སོགས་དགོས་པའི་ཡོ་བྱད་ཚང་བར་བྱས་ཏེ། དེ་རྣམས་ལག་ལེན་མཐོང་བ་ལས་ཀྱང་ཤེས་པར་བྱའོ། །དེ་ནས་
ཐམས་ཅད་ཁྲུས་དང་གཙང་སྦྲ་སྔོན་དུ་འགྲོ་བས། སངས་རྒྱས་བྱང་སེམས་འཕགས་པའི་དགེ་འདུན་སོགས་ནམ་མཁའ་གང་བ་
ལ་དམིགས་ནས། ཕྱག་འཚལ་རྒྱས་བསྡུས་གང་ཡང་རུང་བ་རེ་བྱ་སྟེ། དེ་ཡང་ལས་དང་པོ་པའི་རིམ་པ་ཆོས་སྤྱོད་ཁྲིགས་ཆགས་
སུ་བཤད་ཟིན་ཏོ། །དེ་ནས་བཟང་སྤྱོད་ནས་འབྱུང་བའི་ཡན་ལག་བདུན་པ་ཚར་གསུམ་བྱ་སྟེ། མེ་ཏོག་དམ་པ་ཞེས་སོགས་མཆོད་
པའི་ཚིགས་གཅད་གསུམ་པོ་ལ་རོལ་ཆེན་བྱེད། དེ་ནས་བསྙེན་གནས་རང་གི་བླང་བའི་ཆོ་ག་བྱེད་པ་ཞིག་སྣང་བ་ལ། ཆོ་ག་བྱེད་
པ་པོ་ཐམས་ཅད་དགེ་ཚུལ་ཡན་ཆད་ཀྱི་སྡོམ་པ་ཐོབ་ལ་མ་ཉམས་པ་ཡིན་ན། བསྙེན་གནས་བླང་དགོས་པ་མ་ཡིན་ཞིང༌། དགེ་
ཚུལ་དགེ་སློང་གི་སྡོམ་པ་མ་ཐོབ་པ་ཤ་སྟག་ཡིན་ན། ངེས་པར་བླང་བར་བྱ་ལ། རབ་བྱུང་གི་སྡོམ་པ་ཐོབ་མ་ཐོབ་འདྲེས་མ་ཡིན་
ན། ལེན་པ་དང་མི་ལེན་པའི་དབྱེ་བ་སོ་སོར་བྱེད་དགོས་པ་ཡིན་ཀྱང༌། དུས་ཀྱི་ཐ་མ་འདི་ལྟ་བུར། ལག་ལེན་ལྟར་སྣང་གི་ཆོ་ག་གྲ་
སྒྲིག་དགོས་པ་འདི་འདྲའི་རིགས་ལ། རབ་བྱུང་གི་སྡོམ་པ་མ་ཐོབ་པ་རྣམས་ཀྱིས་བསྙེན་གནས་ལེན་པའི་ཞོར་ལ། དགེ་ཚུལ་དང་

དགེ་སློང་རྣམས་ཀྱང་ཇི་སྲིད་འཚོའི་བར་དུ་རང་རང་གི་སྡོམ་པ་བརྟན་པོར་དམ་འཆའ་བའི་བསམ་པས། ཆོ་ག་དེ་ཁ་ཏོན་དུ་བྱེད་
པ་ཙམ་ལ་འགལ་བ་མེད་དོ། །
དེ་ལ་ཆོ་ག་ནི་འདི་ལྟ་སྟེ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །ཇི་
ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ། ཡང་དག་པར་རྫོགས་པའི་སངས་རྒྱས་རྟ་ཅང་ཤེས་ལྟ་
བུ། གླང་པོ་ཆེན་པོ། བྱ་བ་བྱས་ཤིང༌། བྱེད་པ་བྱས་པ། ཁུར་བོར་བ། རང་གི་དོན་རྗེས་སུ་ཐོབ་པ། སྲིད་པ་
ཀུན་ཏུ་སྦྱོར་བ་ཡོངས་སུ་ཟད་པ། ཡང་དག་པའི་བཀའ། ལེགས་པར་རྣམ་པར་གྲོལ་བའི་ཐུགས། ལེགས་
པར་རྣམ་པར་གྲོལ་བའི་ཤེས་རབ་ཅན་དེ་རྣམས་ཀྱིས། སེམས་ཅན་ཐམས་ཅད་ཀྱི་དོན་གྱི་ཕྱིར་དང༌། ཕན་
པར་བྱ་བའི་ཕྱིར་དང༌། གྲོལ་བར་བྱ་བའི་ཕྱིར་དང༌། ནད་མེད་པར་བྱ་བའི་ཕྱིར་དང༌། མུ་གེ་མེད་པར་བྱ་
བའི་ཕྱིར་དང༌། བྱང་ཆུབ་ཀྱི་ཕྱོགས་ཀྱི་ཆོས་རྣམས་ཡོངས་སུ་རྫོགས་པར་བྱ་བའི་ཕྱིར་དང༌། བླ་ན་མེད་པ་
ཡང་དག་པ་རྫོགས་པའི་བྱང་ཆུབ་ངེས་པར་རྟོགས་པར་བྱ་བའི་ཕྱིར། གསོ་སྦྱོང་ངེས་པར་མཛད་པ་དེ་
བཞིན་དུ། བདག་མིང་འདི་ཞེས་བགྱི་བས་ཀྱང༌། དུས་འདི་ནས་བཟུང་སྟེ། ཇི་སྲིད་སང་ཉི་མ་མ་ཤར་གྱི་
བར་དུ། གསོ་སྦྱོང་ངེས་པར་ཡང་དག་པར་བླང་བར་བགྱིའོ། །དེང་ནས་སྲོག་གཅོད་མི་བྱ་ཞིང༌། །གཞན་
གྱི་ནོར་ནི་བླང་མི་བྱ། །འཁྲིག་པའི་ཆོས་ཀྱང་མི་སྤྱད་ཅིང༌། །རྫུན་གྱི་ཚིག་ཀྱང་མི་སྨྲའོ། །སྐྱོན་ནི་མང་པོ་
ཉེར་བསྟེན་པའི། །ཆང་ནི་ཡོངས་སུ་སྤང་བར་བྱ། །ཁྲི་གདན་ཆེ་མཐོ་མི་བྱ་ཞིང༌། །དེ་བཞིན་དུས་མ་ཡིན་
པའི་ཟས། །དྲི་དང་འཕྲེང་བ་དང་ནི་རྒྱན། །གར་དང་གླུ་སོགས་སྤང་བར་བྱ། །ཇི་ལྟར་དགྲ་བཅོམ་རྟག་ཏུ་
ནི། །སྲོག་གཅོད་ལ་སོགས་མི་བྱེད་པ། །དེ་བཞིན་སྲོག་གཅོད་ལ་སོགས་སྤང༌། །བླ་མེད་བྱང་ཆུབ་ཐོབ་
པར་ཤོག །སྡུག་བསྔལ་མང་དཀྲུགས་འཇིག་རྟེན་འདི། །སྲིད་པའི་མཚོ་ལས་སྒྲོལ་བར་ཤོག །ཅེས་ལན་
གསུམ་བརྗོད། ཨོཾ་ཨ་མོ་གྷ་ཤཱི་ལ་སམྦྷ་ར། སམྦྷ་ར། བྷ་ར་བྷ་ར། མཧཱ་ཤུདྡྷ། སཏྭ་པདྨ་བི་བྷུ་ཥི་ཏ། བྷུ་ཛ་དྷ་ར་
དྷ་ར། ས་མནྟ་ཨ་བ་ལོ་ཀི་ཏེ་ཧཱུཾ་ཕཊ། ཅེས་ཚུལ་ཁྲིམས་རྣམ་དག་གི་གཟུངས། བདུན་ནམ་ཉེར་གཅིག་བཟླ། ཁྲིམས་ཀྱི་
ཚུལ་ཁྲིམས་སྐྱོན་མེད་ཅིང༌། །ཅེས་སོགས་ཀྱི་སྨོན་ལམ་གདབ། དེ་དག་ནི་ཆོ་གའི་སྔོན་དུ་གྲུབ་ན་ལེགས་པའི་ཡན་ལག་

ཡིན་གྱི། མ་བྱས་ཀྱང་ཆོ་ག་ཆད་པའི་སྐྱོན་དུ་མི་འགྱུར་རོ། །དེ་ནས་མཆོད་པ་བྱིན་བརླབ་ནི། ཨོཾ་ཨ་མྲྀ་ཏ་ཀུཎྜ་ལི་ཧ་ན་
ཧ་ན་ཧཱུཾ་ཕཊ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨྨ་སྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་ཨོཾ་ལས་བྱུང་
བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཨོཾ་འོད་དུ་ཞུ་བ་
ལས་བྱུང་བའི་ལྷ་རྫས་ལས་གྲུབ་བའི་མཆོད་ཡོན། ཞབས་བསིལ། མེ་ཏོག བདུག་སྤོས།
མར་མེ། དྲི་མཆོག ཞལ་ཟས་རྣམས་དང༌། གཞན་ཡང་རོལ་མོ་དང་འཕན་གདུགས་ལ་སོགས་
པའི་མཆོད་རྫས་བསམ་གྱི་མི་ཁྱབ་པ། དྭངས་ཤིང་ཐོགས་པ་མེད་པ། ནམ་མཁའི་མཐས་
ཀླས་པར་གྱུར། སོ་སོའི་ཕྱག་རྒྱ་བཅས་ཏེ། ཨོཾ་བཛྲ་ཨརྒྷཾ་སྭཱཧཱ། ཨོཾ་བཛྲ་པཱདྱཾ་སྭཱཧཱ། ཨོཾ་བཛྲ་པུཥྤཾ་སྭཱཧཱ།
ཨོཾ་བཛྲ་དྷཱུ་པཾ་སྭཱཧཱ། ཨོཾ་བཛྲ་དཱི་པཾ་སྭཱཧཱ། ཨོཾ་བཛྲ་གནྡྷཾ་སྭཱཧཱ། ཨོཾ་བཛྲ་ནཻ་བེ་དྱཾ་སྭཱཧཱ། ཨོཾ་བཛྲ་ཤཔྟ་
སྭཱཧཱ། ཨོཾ་བཛྲ་དྷརྨ་ར་ཎི་ཏ་སོགས་དང༌། རོལ་མོ་ཇི་སྙེད་པ་འབུད་དཀྲོལ་བྱས་ཏེ་བྱིན་དབབ། འདི་མ་གཏོགས་པའི་
མཆོད་པ་བྱིན་རླབས་འོག་མ་རྣམས་ལ་དྷརྨ་ར་ཎི་དང་རོལ་ཆེན་མི་དགོས་སོ། །དངོས་གཞི་ལ། བདག་བསྐྱེད་སྒོམ་བཟླས། མདུན་
བསྐྱེད་སྒྲུབ་མཆོད། གཏོར་མ་དབུལ་བའོ། །དང་པོ་ནི། བདག་དང་འགྲོ་བ་ནམ་མཁའ་དང་མཉམ་པའི་
སེམས་ཅན་ཐམས་ཅད། དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་
དུ། དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། །རྫོགས་པའི་སངས་རྒྱས་བཅོམ་
ལྡན་འདས་རྣམས་ལ༴ དམ་པའི་ཆོས་རྣམས་ལ༴ འཕགས་པའི་དགེ་འདུན་རྣམས་ལ༴ ཞེས་
གསུམ་ནས་ཉི་ཤུ་རྩ་གཅིག་གི་བར་ཅི་རིགས་ཀྱི་མཐར། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་
བདག་ཕྱག་འཚལ་ཞིང་སྐྱབས་སུ་མཆིའོ། །ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་
ཏུ་གསོལ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་
བྱ། དེའི་ཆེད་དུ་གཙུག་ཏོར་རྣམ་པར་རྒྱལ་མའི་སྒོམ་བཟླས་ལ་འཇུག་པར་བགྱིའོ། །ཞེས་ལན་
གསུམ་བརྗོད། རང་སྐད་ཅིག་གིས་བཅོམ་ལྡན་འདས་མར་གསལ་བའི་ཐུགས་ཀར་ཨ་ལས་ཟླ་
བའི་དཀྱིལ་འཁོར་གྱི་སྟེང་དུ་བྷྲཱུཾ་དཀར་པོ། དེ་ལས་འོད་ཟེར་འཕྲོས། རང་བཞིན་གྱི་གནས་

ནས་བཅོམ་ལྡན་འདས་མ་ལྷ་དགུའི་དཀྱིལ་འཁོར་ལ་སངས་རྒྱས་བྱང་ཆུབ་སེམས་དཔའི་
ཚོགས་ཐམས་ཅད་ཀྱིས་བསྐོར་བ། ཨོཾ་བཛྲ་ས་མཱ་ཛཿ དཔལ་ལྡན་ལྷ་མོ་སྟོན་གའི་ཟླ་བའི་
མདོག །ཞལ་གསུམ་ཕྱག་བརྒྱད་རབ་མཛེས་ཞི་བའི་སྐུ། །ཡེ་ཤེས་དཔག་ཡས་ཚེ་ཡི་མཆོག་
སྩོལ་མ། །རྣམ་པར་རྒྱལ་མའི་ཞབས་ལ་ཕྱག་འཚལ་ལོ། །ཨོཾ་སརྦ་ཏ་ཐཱ་ག་ཏ་ཨུཥྞཱི་ཥ་བི་ཛ་ཡ་
ས་པཱ་རི་ཝཱ་ར་ཨརྒྷཾ་པྲ་ཏཱིཙྪ་སྭཱཧཱ། དེ་བཞིན་དུ། པཱདྱཾ། པུཥྤེ། དྷུ་པེ། ཨཱ་ལོ་ཀེ། གནྡྷེ། ནཻ་བེ་དྱ། ཤཔྟ་
པྲ་ཏཱིཙྪ་སྭཱཧཱ། ཕྱག་རྒྱ་ཡང་སྤྱི་དང་འདྲའོ། །དེ་ནས་ཐལ་མོ་སྦྱར་ཏེ་རྒྱུན་བཤགས་བྱ་བ་ནི། འཇིག་རྟེན་དག་གི་
ཕྱོགས་ཀུན་ན། །དེ་བཞིན་གཤེགས་པ་གང་བཞུགས་དང༌། །དགྲ་བཅོམ་བྱང་ཆུབ་སེམས་
དཔའ་དག །དེ་དག་བདག་ལ་དགོངས་སུ་གསོལ། །ཚེ་རབས་གང་ཡང་རུང་བ་ན། །བདག་
གིས་སྡིག་པ་ཅི་བགྱིས་པ། །སྔོན་གྱི་ཚེ་རབས་གཞན་དག་དང༌། །ཚེ་རབས་འདི་དང་འཁོར་
བ་ན། །འདོད་ཆགས་དབང་དང་བླུན་པ་དང༌། ཁྲོ་བ་དག་གིས་འཁྲུགས་གྱུར་ཏེ། །སངས་
རྒྱས་ཆོས་དང་དགེ་འདུན་ནམ། །བླ་མ་དག་དང་ཕ་མ་དང༌། །དགྲ་བཅོམ་བྱང་ཆུབ་སེམས་
དཔའ་དང༌། །སྦྱིན་གནས་གང་ཡང་རུང་བ་དང༌། །དེ་ལས་གཞན་པའི་སེམས་ཅན་དག །ཡོན་
ཏན་ལྡན་དང་མི་ལྡན་ལ། །སྡིག་པའི་ལས་རྣམས་གང་བགྱིས་དང༌། །གང་ཡང་བགྱིད་དུ་རྩལ་
བ་དང༌། །གང་ཡང་ཅུང་ཟད་ཡི་རང་བ། །བག་མེད་པས་ནི་ཕྲ་མོ་ཡང༌། །ལུས་ངག་ཡིད་ཀྱིས་
བགྱིས་པ་རྣམས། །དེ་དག་མ་ལུས་བློས་བསྡུས་ནས། །རྫོགས་པའི་སངས་རྒྱས་སྲས་བཅས་
ལ། །བདག་གིས་ད་ནི་མངོན་སུམ་བཞིན། །རབ་ཏུ་གུས་པས་ཕྱག་འཚལ་ཏེ། །སྐྱོ་བའི་ཡིད་
དུ་གྱུར་པ་ཡིས། །ཐལ་མོ་སྦྱར་ཏེ་ནོངས་པ་རྣམས། །ཡང་དང་ཡང་དུ་སོ་སོར་བཤགས། །
བདག་གི་མི་དགེ་བགྱིས་པ་རྣམས། །རྫོགས་སངས་རྒྱས་ཀྱིས་མཁྱེན་པ་བཞིན། །དེ་ལྟར་
བདག་གིས་སོ་སོར་བཤགས། །སླན་ཆད་དེ་ལྟར་ཡོངས་མི་བགྱིད། །མི་རྟོག་བློ་གྲོས་བསྐྱེད་
པའི་ཕྱིར། །ཆོས་ཀྱི་འཁོར་ལོ་སྐོར་བ་དང༌། །གདུལ་བྱ་ཇི་སྲིད་ཚིམ་བར་དུ། །མྱ་ངན་མི་

འདའ་གསོལ་བ་འདེབས། །སྲོག་ཆགས་སྡུག་བསྔལ་ཞི་བྱའི་ཕྱིར། །བདག་གི་ཇི་སྲིད་འཚོ་ཡི་
བར། །སངས་རྒྱས་ཆོས་དང་དགེ་འདུན་ལ། །གུས་པས་ཡང་དག་སྐྱབས་སུ་མཆི། །སེམས་
ཅན་ཁམས་ནི་མཐའ་ཡས་པའི། །སྡུག་བསྔལ་ཉེ་བར་ཞི་བ་དང༌། །ངན་འགྲོ་རྣམས་ལས་
བསྒྲལ་བ་དང༌། །ཉོན་མོངས་རྣམས་ལས་དགྲོལ་བའི་ཕྱིར། །སྲིད་པ་མི་བདེ་དོགས་པ་ན།
སྡུག་བསྔལ་སྣ་ཚོགས་ཅི་མཆིས་པ། །དེ་ལྟར་ཡོངས་སུ་སྐྱབས་པའི་ཕྱིར། །བདག་གིས་བྱང་
ཆུབ་སེམས་བསྐྱེད་དོ། །སེམས་ཅན་འཕོངས་པ་ཐམས་ཅད་ཀྱི། །སྐྱབས་སུ་བདག་ཉིད་རྟག་
ཏུ་ཤོག །བདག་ནི་མགོན་མེད་རྣམས་ཀྱི་མགོན། །རྟེན་མེད་རྣམས་ཀྱི་རྟེན་དུ་བདག །སྐྱབས་
མེད་རྣམས་ཀྱི་སྐྱབས་འགྱུར་ཞིང༌། །སྡུག་བསྔལ་བདེ་བར་བྱེད་པ་དང༌། །བདག་གི་སེམས་
ཅན་ཐམས་ཅད་ཀྱི། །ཉོན་མོངས་ཞི་བར་བྱེད་པར་ཤོག །དགེ་བའི་ལས་རྣམས་གང་དང་
གང༌། །འདི་དང་གཞན་དུ་བསགས་པ་རྣམས། །བསོད་ནམས་ཡེ་ཤེས་ཞེས་བྱ་ཡི། །ཚོགས་
ནི་རྣམ་པ་གཉིས་སུ་ཤོག །ཕ་རོལ་ཕྱིན་པ་དྲུག་སྒོ་ནས། །བདག་གིས་བརྩོན་འགྲུས་གང་
བརྩམས་པ། །དེ་ཡང་སེམས་ཅན་མ་ལུས་པ། །ཐམས་ཅད་ལ་ནི་ཕན་པར་ཤོག །སྔོན་གྱི་
རྒྱལ་བའི་སྲས་རྣམས་ཀྱིས། །སྨོན་ལམ་ཇི་ལྟར་མཛད་པ་བཞིན། །བདག་ཀྱང་དགེ་བའི་
སེམས་ཀྱིས་སུ། །དེ་བཞིན་དུ་ནི་སྨོས་ལམ་འདེབས། །སེམས་ཅན་ཐམས་ཅད་བདེ་བ་དང༌། །
ཐམས་ཅད་ནད་ཀྱང་མེད་པར་ཤོག །བདག་ནི་བྱ་བ་ཀུན་ནུས་ཤིང༌། །ཡོན་ཏན་དང་ཡང་
ལྡན་པར་ཤོག །ནོར་ལྡན་གཏོང་ཕོད་ཤེས་རབ་ཅན། །བཟོད་ལྡན་དགེ་ལ་དད་པ་དང༌། །
སེམས་ཅན་ཚེ་རབས་ཐམས་ཅད་དུ། །སྐྱེ་བ་དྲན་ཞིང་བརྩེ་ལྡན་ཤོག །ཅེས་ལན་གསུམ། ཤིན་ཏུ་
བསྡུས་པ་ལ་དགའ་ན། དཀོན་མཆོག་གསུམ་ལ་བདག་སྐྱབས་མཆི། །སོགས་གུར་ནས་འབྱུང་བའི་རྒྱུན་
བཤགས་བྱེད། དེ་ནས་ཚད་མེད་བཞི་སྒོམ་སྟེ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་
པར་གྱུར་ཅིག །ཅེས་སོགས་སྤྱི་དང་འདྲ། ཨོཾ་ཤཱུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། སྟོང་པའི་ངང་

ལས་པཾ་ལས་པདྨ་དང༌། ཨ་ལས་ཟླ་བའི་སྟེང་དུ་བྷྲུཾ་ལས་རིན་པོ་ཆེ་ལས་གྲུབ་པའི་མཆོད་རྟེན་
དུ་གྱུར་པ་ནི། རིན་པོ་ཆེའི་རང་བཞིན་སེང་ཁྲིའི་སྟེང་དུ་པདྨ། དེའི་སྟེང་དུ་ཁྲི་ཟླུམ་པོ་བང་རིམ་
གསུམ་བརྩེགས། དེའི་སྟེང་དུ་ཟླ་བ་ལ་གནས་པའི་བུམ་པ་ཟླུམ་པོ་ཡངས་ཤིང་རྒྱ་ཆེ་བ་སྒོ་
དང་བཅས་པ། སྟེང་དུ་རིན་པོ་ཆེའི་ཁྲི། གདུགས་བཅུ་གསུམ། ཆར་ཁེབས་ཏོག་དང་བཅས་
པ། མེ་ཏོག་གི་འཕྲེང་བ། དར་གྱི་ལྡ་ལྡི་སོགས་རྒྱན་ཐམས་ཅད་ཀྱིས་བརྒྱན་པའོ། །དེའི་བུམ་
པའི་ནང་དུ། །པདྨ་དང་ཟླ་བའི་གདན་ལ། བྷྲུཾ་ལས་སྣ་ཚོགས་རྡོ་རྗེ་བྷྲུཾ་གྱིས་མཚན་པ་ལས་འོད་
འཕྲོས། འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས།
རང་ཉིད་བཅོམ་ལྡན་འདས་མ་གཙུག་ཏོར་རྣམ་པར་རྒྱལ་མ། སྐུ་མདོག་དཀར་མོ། ཞལ་
གསུམ་ཕྱག་བརྒྱད་མ། རྩ་ཞལ་དཀར་བ། གཡས་སེར་བ། གཡོན་སྔོ་ཞིང་ཡིད་ཙམ་ཁྲོ་བ།
ཞལ་རེ་རེ་ཞིང་ཞི་བའི་སྤྱན་གསུམ་གསུམ་དང་ལྡན་པ། ཕྱག་གཡས་ཀྱི་དང་པོ་སྣ་ཚོགས་རྡོ་
རྗེ་ཐུགས་ཀར་འཛིན་པ། གཉིས་པས་པདྨའི་སྟེང་དུ་འོད་དཔག་ཏུ་མེད་པ་བཞུགས་པ་
བསྣམས་པ། གསུམ་པས་མདའ། བཞི་པས་མཆོག་སྦྱིན་གྱི་ཕྱག་རྒྱ་མཛད་པ། གཡོན་དང་པོ་
ཞགས་པ་དང་བཅས་པའི་སྡིགས་མཛུབ། གཉིས་པས་གཞུ། གསུམ་པས་སྐྱབས་སྦྱིན་གྱི་ཕྱག་
རྒྱ། བཞི་པས་འཆི་མེད་ཡེ་ཤེས་ཀྱི་བདུད་རྩིས་གང་བའི་བུམ་པ་འཛིན་པ། ཞབས་རྡོ་རྗེའི་
སྐྱིལ་ཀྲུང་གིས་བཞུགས་པ། དར་དང་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པའོ། །དེའི་
གཡས་སུ་སྤྱན་རས་གཟིགས་དཀར་པོ། ཕྱོགས་གཡས་རྔ་ཡབ་དང༌། གཡོན་པདྨ་དཀར་པོའི་
སྡོང་པོ་འཛིན་པ། གཡོན་དུ་ཕྱག་ན་རྡོ་རྗེ་སྔོན་པོ། ཕྱག་གཡས་རྔ་ཡབ་དང༌། གཡོན་ཨུཏྤལ་
ལ་གནས་པའི་རྡོ་རྗེ་སྔོན་པོ་འཛིན་པ། དེ་གཉིས་མཉམ་པའི་སྟབས་ཀྱིས་བཞེངས་ཤིང༌། དར་
དང་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། གཞོན་ནུ་ལང་ཚོ་ལ་བབ་པ། ཞི་ཞིང་སྒེག་
པའི་སྐུར་གྱུར། གཙོ་འཁོར་གསུམ་གྱི་ཕྱོགས་བཞིར་ཁྲོ་བོ་བཞི་གནས་པ་ནི། ཤར་དུ་མི་གཡོ་

བ་གཡས་རལ་གྲི་འཕྱར་བ། ལྷོར་འདོད་པའི་རྒྱལ་པོ་གཡས་ལྕགས་ཀྱུ་འཕྱར་བ། ནུབ་ཏུ་
དབྱུག་སྔོན་ཅན་གཡས་དབྱུག་པ་འཕྱར་བ། བྱང་དུ་སྟོབས་པོ་ཆེ་གཡས་རྡོ་རྗེ་རྩེ་གསུམ་
འཕྱར་བ། ཐམས་ཅད་ཀྱང་སྐུ་མདོག་མཐིང་ཁ་རབ་ཏུ་ཁྲོས་པ། ཕྱག་གཡོན་སྡིགས་མཛུབ་
ཐུགས་ཀར་གཏོད་ཅིང༌། སྤྱན་གསུམ། མཆེ་བ་གཙིགས་པ། དབུ་སྐྲ་ནག་པོ་ཐོར་ཚུགས་སུ་
བྱས་པ། སྟག་ལྤགས་དང༌། སྦྲུལ་གྱི་བརྒྱན་ཅན། རོལ་བའི་ཁྲོ་བོ་ཆེན་པོ་སྟེ། མེ་དཔུང་འབར་
བའི་དབུས་ན་གཡོན་བརྐྱང་གིས་བཞུགས་པའོ། །གཙོ་མོའི་སྟེང་གི་ནམ་མཁའ་ལ་གནས་
གཙང་མའི་རིས་ཀྱི་ལྷའི་བུ་གཉིས་བདུད་རྩིས་གང་བའི་བུམ་པ་ཐོགས་ནས། གཙོ་མོ་ལ་སྐུ་
ཁྲུས་གསོལ་བ། དེ་ཐམས་ཅད་ཀྱི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། སྙིང་ཁར་
ཧཱུཾ་སྔོན་པོ། དཔྲལ་བར་ཏྲཾ་སེར་པོ། ལྟེ་བར་ཧྲཱིཿདམར་པོ། བརླ་གཉིས་ལ་ཨཾ་ཨཿལྗང་ཁུ། རང་
གི་སྙིང་ཁ་ནས་འོད་ཟེར་འཕྲོས་པས། རང་བཞིན་གྱི་གནས་ནས། བཅོམ་ལྡན་འདས་མ་
གཙུག་ཏོར་རྣམ་པར་རྒྱལ་མ་འཁོར་དང་བཅས་པ། ཨོཾ་སརྦ་ཏ་ཐཱ་ཏ་ག་ཏ་ཨུཥྞཱི་ཥ་བི་ཛ་ཡ་ས་
པཱ་རི་ཝཱ་ར་བཛྲ་ས་མཱ་ཛཿ དེ་བཞིན་དུ་སྦྱར། ཨརྒྷཾ་ནས་ཤཔྟའི་བར་གྱིས་མཆོད། ཛཿཧཱུཾ་བཾ་ཧོཿགཉིས་སུ་
མེད་པར་ཐིམ། ཡང་འོད་ཟེར་འཕྲོས་པས། དབང་གིས་ལྷ་དེ་བཞིན་གཤེགས་པ་འཁོར་དང་
བཅས་པ་བཛྲ་ས་མཱ་ཛཿ ཨོཾ་བཛྲ་ཨརྒྷཾ་པྲ་ཏཱིཙྪ་སྭཱཧཱ། ནས། ཤཔྟ་པྲ་ཏཱིཙྪ་སྭཱཧཱའི་བར་གྱིས་མཆོད། དེ་
བཞིན་གཤེགས་པ་ཐམས་ཅད་ཀྱིས་བདག་ལ་དབང་བསྐུར་དུ་གསོལ། ཞེས་གསོལ་བ་
བཏབ་པས། ཇི་ལྟར་བལྟམས་པ་ཙམ་གྱིས་ནི། །ལྷ་རྣམས་ཀྱིས་ནི་ཁྲུས་གསོལ་ལྟར། །ལྷ་ཡི་
ཆུ་ནི་དག་པ་ཡིས། དེ་བཞིན་བདག་གིས་སྐུ་ཁྲུས་གསོལ། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་
ས་མ་ཡ་ཤྲི་ཡེ་ཧཱུཾ། ཞེས་གསུངས་ཤིང༌། བུམ་པའི་ཆུས་དབང་བསྐུར། སྐུ་ལུས་ཐམས་ཅད་
གང༌། དྲི་མ་ཐམས་ཅད་དག །ཆུའི་ལྷག་མ་སྤྱི་བོར་ལུད་པ་ལས། གཙོ་མོ་ལ་རྣམ་པར་སྣང་
མཛད། སྤྱན་རས་གཟིགས་ལ་འོད་དཔག་མེད། ཕྱག་ན་རྡོ་རྗེ་དང་ཁྲོ་བོ་བཞི་ལ་མི་བསྐྱོད་པ།

ལྷའི་བུ་གཉིས་ལ་རིན་ཆེན་འབྱུང་ལྡན་གྱིས་དབུ་བརྒྱན། ཨོཾ་སརྦ་ཏ་ཐཱ་ག་ཏ་ཨུཥྞཱི་ཥ་བི་ཛ་ཡ་
ས་པ་རི་ཝཱ་ར་བཛྲ་ཨརྒྷཾ་པྲ་ཏཱིཙྪ་སྭཱཧཱ། ནས། བཛྲ་ཤཔྟ་པྲ་ཏཱིཙྪ་སྭཱཧཱའི་བར་གྱིས་མཆོད། དཔལ་ལྡན་
ལྷ་མོ་སྟོན་ཀའི་ཟླ་བའི་མདོག །ཞེས་སོགས་ཀྱིས་བསྟོད། སྙིང་ཁར་སྣ་ཚོགས་རྡོ་རྗེའི་ལྟེ་བ་ལ། བྷྲུཾ་
ཡིག་བསྲུང་བྱ་སྔགས་འཕྲེང་དང་བཅས་པ་འཁོད་པར་གྱུར། ཨོཾ་ཧཱུཾ་ཏྲཾ་ཧྲཱིཿཨཾ་ཨ། བདག་དང་
བསྒྲུབ་བྱ་ལ་རཀྵ་རཀྵ་ཀུ་རུ་སྭཱཧཱ། ཞེས་ཅུང་ཟད་བཟླས། ལག་པ་གཉིས་ཐལ་མོ་མཉམ་པར་སྦྱར་བའི་མཛུབ་མོའི་
ཚིགས་བར་པ་བཅག །མཐེབ་མཛུབ་རྩེ་སྤྲད་དེ། གཟུངས་རིང་ཚར་གཅིག་བརྗོད་ལ་དམ་ལ་བཞག །དེ་རྗེས་གཟུངས་རིང་ཉིད་
གཙོ་བོར་བཟླ་ཞིང༌། སྔགས་ཐུང་གཉིས་ཀྱང་ཅི་རིགས་སུ་བཟླའོ། །ཨོཾ་ཨ་མྲྀ་ཏེ། ཨ་མྲྀ་ཏོཏ་བྷ་བེ། ཨ་མྲྀ་ཏ་བི་
ཀྲཱན་ཏེ། ཨ་མྲྀ་ཏ་ག་ཏྲེ། ཨ་མྲྀ་ཏ་གཱ་མི་ནི། ཨ་མྲྀ་ཏ་ཨཱ་ཡུར་དད་ཏེ། ག་ག་ན། ཀིར་ཏི་ཀ་རེ།
སརྦ་ཀརྨ་ཀླེ་ཤ་ཀྵ་ཡཾ་ཀ་རཱི་ཡེ་སྭཱཧཱ། ཞེས་པའང་ཚེ་སྤེལ་བའི་དོན་དུ་ཅི་ནུས་བཟླའོ། །མཐར། སྙིང་ཁ་ནས་
འོད་ཟེར་འཕྲོས་པས་ཡོངས་སུ་དྲངས་ཏེ། བསྒོམ་པའི་དཀྱིལ་འཁོར་རང་གི་སྙིང་ཁར་ཐིམ།
ཞེས་བརྗོད། ཡེ་ཤེས་པ་གཤེགས་འདོད་ཅིང་བདག་བསྐྱེད་ཁོ་ན་ཡིན་ན། འོག་ནས་འཆད་པའི་རྗེས་བསྡུ་བ་དེ་བྱ་ཞིང༌། མདུན་
བསྐྱེད་དང་འབྲེལ་ན། རྗེས་ཆོག་གི་མཐར་བྱས་པས་རུང་བ་ཡིན་ལ། སྤྱིར་བྱ་རྒྱུད་ཀྱི་ལྷ་སྔགས་ལ། རྒྱུད་སྡེ་གོང་མའི་ཐུན་མོང་གི་
ཆོ་ག་སྦྱར་བ་འདི་རིགས་ལ། བདག་བསྐྱེད་ཀྱི་ཡེ་ཤེས་པ་གཤེགས་པ་མཐའ་གཅིག་ཏུ་ཡང་མི་དགོས་ལ། བླ་མ་གོང་མ་རྣམས་ཀྱི་
ཕྱག་ལེན་ལྟར་དེ་ལྟར་བྱེད་པ་ཡང་མི་འགལ་ལོ། །
གཉིས་པ་ནི། མདུན་བསྐྱེད་ལ་དམིགས་ཏེ། ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་པཾ་
ལས་པདྨ་དང༌། ཨ་ལས་ཟླ་བའི་དཀྱིལ་འཁོར་གྱི་སྟེང་དུ། བྷྲུཾ་ལས་རིན་པོ་ཆེའི་བུམ་པ་ཡངས་
ཤིང་རྒྱ་ཆེ་བ༌། ལྟོ་བ་ལྡིར་བ། ཞབས་ཞུམ་པ། མགྲིན་པ་ཕྲ་བ། ཁ་གཡེལ་བ། མཆུ་འཕྱང་བ།
ལྷ་རྫས་ཀྱི་གོས་ཀྱིས་མགུལ་བ་བཅིངས་པ། དཔག་བསམ་གྱི་ཤིང་གིས་ཁ་བརྒྱན་པ། ནང་ཆུ་
དང་བཅུད་སྣ་ཚོགས་ཀྱིས་ཡོངས་སུ་གང་བའི་བུམ་པའི་སྟེང་དུ། པཾ་ལས་པདྨ་དང༌། ཨ་ལས་
ཟླ་བའི་སྟེང་དུ། བྷྲུཾ་ལས་རིན་པོ་ཆེ་ལས་གྲུབ་པའི་ཞེས་པ་ནས། བི་ཛ་ཡ་ས་པ་རི་ཝཱ་ར་བཛྲ་ས་མཱ་

ཛཿ ཞེས་པའི་བར་བདག་བསྐྱེད་བཞིན་ལས། རང་ཉིད་བཅོམ་ལྡན་འདས་མ་ཞེས་པའི་རང་ཉིད་ཅེས་པ་དོར།
ས་མཱ་ཛཿའི་རྗེས་ལ། མ་ལུས་སེམས་ཅན་ཀུན་གྱི་མགོན་གྱུར་ཅིང༌། །ཞེས་པ་ནས། ཡོངས་དག་
འཁོར་དང་བཅས་ཏེ་གཤེགས་སུ་གསོལ། ཞེས་སྤྲོ་ན་དབྱངས་དང་བཅས་པས་སྤྱན་དྲངས། ཡང་མཆོད་པ་ནས།
རིན་ཆེན་འབྱུང་ལྡན་གྱིས་དབུ་རྒྱན་གྱི་བར་ཡང་གོང་དང་འདྲ་བ་ལས། བདག་ལ་མངོན་པར་ཞེས་པ། འདི་ལ་
མངོན་པར་ཞེས་པར་སྤོ། དེ་ནས་མཆོད་པ་གསར་པའང་བཤམས་ཤིང༌། སྔ་མ་རྣམས་ཀྱང་ཁ་གསོས་ལ། གོང་བཞིན་བྱིན་
རླབས་བྱ། ཆུ་བོ་གངྒཱའི་རྒྱུན་བཞིན་དུ། །ཨརྒྷའི་རྒྱུན་ཡང་མི་འཆད་དེ། །བླ་མེད་མཆོད་པ་འདི་
འབུལ་ན། །ཐུགས་རྗེས་དགོངས་ཏེ་བཞེས་སུ་གསོལ། །ཨོཾ་སརྦ་ཏ་ཐཱ་ག་ཏ་ཨུཥྞཱི་ཥ་བི་ཛ་ཡ་ས་
པ་རི་བཱ་ར་ཨརྒྷཾ་པྲ་ཏཱིཙྪི་སྭཱཧཱ། དྲི་ཞིམ་རེག་ན་བདེ་བ་ཡི། །ཞབས་བསིལ་རྒྱུན་ཡང་སོགས། པཱདྱཾ།
ཇི་ལྟར་བལྟམས་པ་ཙམ་ཉིད་ཀྱིས། །དེ་བཞིན་གཤེགས་ཀུན་ཁྲུས་གསོལ་བ། །དེ་ལྟར་
བདག་གིས་ལྷ་རྣམས་ལ། །གཙང་མའི་ཆབ་ཀྱིས་ཁྲུས་གསོལ་ལོ། །ཨོཾ་སརྦ་དེ་བ་ཏ་ཨརྩི་ཏ་
ཨ་མྲྀ་ཏ་སྭཱཧཱ། སྣ་ཚོགས་དབང་པོའི་གཞུ་ལྟར་རབ་བཀྲ་ཞིང༌། །གང་ལ་རེག་ན་བདེ་བའི་
རྒྱུར་འགྱུར་བའི། །གོས་བཟང་རིན་ཆེན་བདག་བློ་སྦྱང་ཕྱིར་འབུལ། །བཟོད་པ་དམ་པའི་
གོས་ཀྱིས་བརྒྱན་པར་ཤོག །ཨོཾ་སརྦ་སོགས། བཛྲ་བསྟྲ་ཡེ༴ འཕྲེང་བ་རིན་ཆེན་སེ་མོ་དོ་ཤལ་
དང༌། །རྒྱན་གྱི་དམ་པ་མ་ལུས་ཕུལ་པ་ཡིས། །བྱང་ཆུབ་མཆོག་གི་རྒྱན་དང་ལྡན་གྱུར་ནས། །
བླ་མེད་ཐར་པ་མཆོག་ལ་གནས་པར་ཤོག །ཐེག་མཆོག་བླ་རེ་མགོན་སྐྱབས་གདུགས་དང་
ལྡན། །བདུད་བཅོམ་རྒྱལ་མཚན་བ་དན་ཏིང་འཛིན་འཕན། །བདག་དང་འགྲོ་བའི་དོན་དུ་
འབུལ་ལགས་ཀྱི། །དབང་མཆོག་དམ་པ་དུས་འདིར་སྩལ་དུ་གསོལ། །ཨུ་བསྠ་ན༴ སྣ་ཚོགས་
རོལ་མོ་སྙན་པའི་སྒྲ་དག་དང༌། །ལྷ་དང་མི་ཡི་མཆོད་པའི་གླུ་དབྱངས་ཀྱིས། །རྒྱལ་བའི་
དཀྱིལ་འཁོར་མཛེས་པར་རབ་བརྒྱན་པ། །ཐེག་པ་མཆོག་གི་ངེས་པས་བགྲོད་པར་ཤོག སྤ་ར་
ན་ད༴ གཙང་ཞིང་གཙང་མ་ལས་བྱུང་བའི། །ལྷ་རྫས་བཟང་པོའི་དྲི་འདི་དག །བདག་གི་དད་

པས་འབུལ་ལགས་ཀྱི། །བཞེས་ནས་བདག་ལ་དགྱེས་པར་མཛོད། །གནྡྷེ༴ ཨཱ་ཧ་ར་ཨཱ་ཧ་ར་
སརྦ་བིདྱཱ་དྷ་ར་པཱུ་ཛི་ཏེ་སྭཱཧཱ། གཙང་ཞིང་གཙང་མར་སྐྱེས་པ་ཡི། །ལྷ་རྫས་བཟང་པོའི་མེ་ཏོག་
འདི། །བདག་ནི་སོགས། པུཥྤེ༴ ཨཱ་ཧ་ར༴ དྲི་ཡི་རྒྱས་པ་ལྷ་ཡིས་རྫས། །ནགས་ཚལ་བཅུད་ནི་
ཡིད་འོང་འདི། །བདག་ལ་༴ དྷཱུ་བ༴ ཨཱ་ཧ་ར། སྨན་རྣམས་བཅུད་གཙང་ཡིད་གར་འོང༌། །
སྔགས་ཀྱི་ཞལ་ཟས་མཆོག་འདི་དག །བདག༴ ནཻ་བེ་དྱ༴ ཨཱ་ཧ་ར། གནོད་པ་འཇོམས་ཤིང་
བཀྲ་ཤིས་པ། །དགེ་ཞིང་མུན་པ་རྣམ་སེལ་འདི། བདག༴ ཨཱ་ལོ་ཀེ༴ ཨཱ་ལོ་ཀཱ་ཨཱ་ལོ་ཀཱ་བིདྱཱ་དྷ་
ར་པཱུ་ཛི་ཏེ་སྭཱཧཱ། ཞེས་པ་ནི་མཆོད་པ་དཀྱུས་སོ། །སྟོང་མཆོད་ཀྱི་སྐབས་ནི། ཞལ་ཟས་སོགས་སྟོང་ཕྲག་དུ་སྤེལ་བ་ལ།
མཆོད་པ་སྒོས་སུ་བསྔོ་བར་འདོད་ན། སྟོང་ཚན་ལྔ་པོ་ལ། ན་མཿསརྦ་ཏ་ཐཱ་ག་ཏ་བྷྱོཿབི་ཤྭ་མུ་ཁེ་བྷྱཿ སརྦ་ཐཱ་ཁཾ་
ཨུད་ག་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱཧཱ། ཞེས་ལན་གསུམ་གསུམ་གྱིས་བྱིན་གྱིས་བརླབས་ནས། ཞལ་ཟས།
མར་མེ། སྤོས་རྣམས་ལ་སྔགས་སྤྱི་འགྲོ་དང༌། གདུགས་ལ་ཚ་ཏྲཾ་ཀ བ་དན་ལ་པ་ཏཾ་ཀ་ཞེས་སྦྱར་བ་ལན་མང་དུ་བཟླས་པས་
མཆོད། སྔ་མའམ། སྟོང་མཆོད་གང་ཡིན་ཡང་རུང༌། མཐར། དེ་ལས་གཞན་ཡང་མཆོད་པའི་ཚོགས། །རོལ་མོ་
དབྱངས་སྙན་ཡིད་འོང་ལྡན། །སེམས་ཅན་སྡུག་བསྔལ་སིམ་བྱེད་པའི། །སྤྲིན་རྣམས་སོ་སོར་
གནས་གྱུར་ཅིག །དམ་ཆོས་དཀོན་མཆོག་ཐམས་ཅད་དང༌། །མཆོད་རྟེན་རྣམས་དང་སྐུ་
གཟུགས་ལ། །རིན་ཆེན་མེ་ཏོག་ལ་སོགས་ཆར། །རྒྱུན་མི་འཆད་པ་འབབ་པར་ཤོག །ཇི་ལྟར་
འཇམ་དབྱངས་ལ་སོགས་པས། །རྒྱལ་བ་རྣམས་ལ་མཆོད་མཛད་པ། །དེ་བཞིན་བདག་གིས་
དེ་བཞིན་གཤེགས། །མགོན་པོ་སྲས་དང་བཅས་རྣམས་མཆོད། །ཡོན་ཏན་རྒྱ་མཚོ་རྣམས་ལ་
བདག །བསྟོད་དབྱངས་ཡན་ལག་རྒྱ་མཚོས་བསྟོད། །བསྟོད་དབྱངས་སྙན་སྤྲིན་དེ་དག་ལས། །
ངེས་པར་ཀུན་དུ་འབྱུང་གྱུར་ཅིག །ཚིགས་བཅད་བཞི་པོ་དེ་དག་རེ་རེའི་མཐར་རོལ་ཆེན་དང༌། རོལ་མོ་བྱིན་
འབེབས་ཀྱི་སྔགས་དང༌། མཆོད་པའི་སྤྲིན་གྱི་གཟུངས་གང་རུང་རེ་བརྗོད། དེ་ནས་བསྟོད་པ་ནི། སློབ་དཔོན་ཙནྡྲ་གོ་མིས་མཛད་
པ་འདི་བྱ་སྟེ། གཙོ་མོ་བཅོམ་ལྡན་འདས་མ་ནི། །པུཎྜ་རཱི་ཀའི་མེ་ཏོག་ལྟར། །སྐྱོན་གྱིས་མ་གོས་སྐུ་

མདོག་དཀར། །ཞལ་གསུམ་ཕྱག་བརྒྱད་སྤྱན་གསུམ་མངའ། །དབུ་རྒྱན་མགུལ་རྒྱན་སྙན་
ཆའི་ཚོགས། །རིན་ཆེན་སྣ་ཚོགས་མཛེས་པས་བརྒྱན། །པདྨ་ཟླ་བའི་གདན་ལ་བཞུགས། །
དབུས་དཀར་གཡས་སེར་གཡོན་ཞལ་སྔོ། ཁྲོ་མོའི་ཞལ་ནི་མཆེ་བ་གཙིགས། །ཕྱག་གཡས་
སྣ་ཚོགས་རྗེ་རྗེ་དང༌། །པད་སྟེང་རྒྱལ་བ་འོད་དཔག་མེད། །མདའ་དང་མཆོག་སྦྱིན་ཕྱག་རྒྱའོ། །
གཡོན་པ་སྡིགས་མཛུབ་ཞགས་པ་དང༌། །གཞུ་དང་མི་འཇིགས་ཕྱག་རྒྱ་ཅན། །རིན་ཆེན་
བུམ་པ་ལེགས་པར་བསྣམས། །བཻ་རོ་ཙ་ནས་དབུ་རྒྱན་ཅིང༌། །འོད་ཟེར་དཀར་པོ་འཕྲོ་ཞིང་
འདུ། །སྟོད་གཡོགས་ལྷ་ཡི་ན་བཟའ་ཅན། །མཆོད་རྟེན་ནང་ན་ལེགས་པར་བཞུགས། །བློ་
དང་ཚེ་འཕེལ་མཛད་པ་མོ། །བཅོམ་ལྡན་འདས་མ་ཉིད་ལ་བསྟོད། །གཡས་ན་རྗེ་བཙུན་སྤྱན་
རས་གཟིགས། །སྐུ་མདོག་དཀར་པོ་སྐྱོན་མ་གོས། །གཡོན་པས་པདྨ་གཡས་པ་ན། །རྔ་ཡབ་
འཛིན་ལ་ཕྱག་འཚལ་ལོ། །གཡོན་ན་གསང་བའི་བདག་པོ་ནི། །ཨུཏྤལ་མདོག་འདྲ་རྡོ་རྗེ་
གཡོན། །གཡས་པས་རིན་ཆེན་རྔ་ཡབ་འཛིན། །མཐུ་སྟོབས་ཅན་ལ་ཕྱག་འཚལ་ལོ། །ཤར་
ལྷོ་ནུབ་བྱང་ཕྱོགས་བཞི་ཡི། ཁྲོ་བོའི་རྒྱལ་པོ་བཞི་པོ་ནི། །མདུན་ན་ཁྲོ་རྒྱལ་མི་གཡོ་མགོན། །
སྔོ་སངས་གཡས་པ་རལ་གྲི་འཛིན། །གཡོན་པ་སྡིགས་མཛུབ་མཛད་པ་ཡིས། །མ་རུངས་
འདུལ་ལ་ཕྱག་འཚལ་ལོ། །ཁྲོ་ཆེན་འདོད་པའི་རྒྱལ་པོ་ནི། །སྔོ་སངས་ལྕགས་ཀྱུ་འབར་བ་
བསྣམས། །མ་རུང་འདུལ་བའི་ཆ་ལུགས་ཅན། །ཐམས་ཅད་འགུགས་ལ་ཕྱག་འཚལ་ལོ། ཁྲོ་
ཆེན་དབྱུག་པ་སྔོན་པོ་ནི། །ཞལ་གཅིག་ཕྱག་གཉིས་གཡས་པ་ན། །དབྱུག་ཐོ་གཡོན་པ་སྡིགས་
མཛུབ་མཛད། །སྔོ་སངས་ཀུན་འདུལ་ཁྱོད་ལ་བསྟོད། ཁྲོ་བོའི་རྒྱལ་པོ་སྟོབས་པོ་ཆེ། །ཨུཏྤལ་
མདོག་འདྲ་ཕྱག་གཉིས་པ། །གཡས་པ་རྗོ་རྗེ་སྡིགས་མཛུབ་གཡོན། །བདུད་འདུལ་དྲག་པོ་
ཁྱོད་ལ་བསྟོད། །ཀུན་ཀྱང་སྦྲུལ་དང་སྟག་ལྤགས་རྒྱན། །ཞལ་གཅིག་ཕྱག་གཉིས་སྐུ་མདོག་
སྔོ། །གཡོན་བརྐྱང་པད་ཉིའི་གདན་ལ་བཞུགས། །སྟེང་གི་ཕྱོགས་སུ་བཞུགས་པ་ཡི། །གནས་

གཙང་ལྷ་ཡི་བུ་གཉིས་པོ། །ལྷ་ཡི་རྒྱན་དང་ན་བཟའ་འཛིན། །ཕྱག་ན་བདུད་རྩིའི་བུམ་པ་
བསྣམས། །བདུད་རྩིའི་ཆུ་རྒྱུན་ཀུན་ལ་སྙོམས། །དག་པའི་སྐུ་ལ་ཕྱག་འཚལ་ལོ། །གང་ཞིག་
ནང་པར་སྔར་ལངས་ནས། །བསྟོད་པ་འདི་ཡིས་དུས་ཀུན་ཏུ། །འཁོར་དང་བཅས་ལ་བསྟོད་
བྱས་ན། །བློ་དང་ཚེ་རྣམས་འཕེལ་པར་འགྱུར། །དཔལ་དང་འབྱོར་བའི་དངོས་གྲུབ་སྟེར། །
མཆོག་གི་དངོས་གྲུབ་ཐོབ་པར་འགྱུར། གུས་པའི་ཡིད་ཀྱིས་བསམ་བྱ་ཞིང༌། །རྩེ་གཅིག་
སེམས་ཀྱིས་བསྟོད་པ་བྱ། །བདག་བསྐྱེད་ཀྱི་དམིགས་པ་མདུན་བསྐྱེད་ལ་གོ་བརྗེ་ཞིང༌། སྔར་གྱི་ཕྱག་རྒྱ་དེས་མེ་ཏོག་
བཟུང་སྟེ་གཟུངས་རིང་ཚར་གཅིག་བཏོན་ནས། སྭཱཧཱ་ཞེས་བརྗོད་པའི་མེ་ཏོག་མདུན་བསྐྱེད་ལ་དོར་རོ། །དེ་ནས་བཟླས་པ་བྱེད་པ་
ཡིན་ལ། དེ་ལ་གཟུངས་རིང་ངམ། རྩ་སྔགས་ནི། ཨོཾ་ན་མོ་བྷ་ག་ཝ་ཏེ་སརྦྦ་ཏྲཻ་ལོ་ཀྱ་པྲ་ཏི་བི་ཤིཥྚཱ་ཡ། བུདྡྷ་ཡ་
ཏེ་ན་མཿ ཏདྱ་ཐཱ། ཨོཾ་བྷྲཱུཾ་བྷྲཱུཾ་བྷྲཱུཾ། ཤོ་དྷ་ཡ་ཤོ་དྷ་ཡ། བི་ཤོ་དྷ་ཡ་བི་ཤོ་དྷ་ཡ། ཨ་ས་མ་ས་མནྟ་ཨ་
བ་བྷཱ་ས་སྤ་ར་ཎ་ག་ཏི་ག་ག་ན་སྭ་བྷཱ་ཝ་བི་ཤུདྡྷེ། ཨ་བྷི་ཥིཉྩ་ཏུ་མཱཾ། སརྦ་ཏ་ཐཱ་ག་ཏཱཿ སུ་ག་ཏ་བ་
ར་བ་ཙ་ན། ཨ་མྲྀ་ཏ་ཨ་བྷི་ཥེ་ཀཻ་ར། མཧཱ་མུ་དྲཱ་མནྟྲ་པ་དེཿ ཨཱ་ཧ་ར་ཨཱ་ཧ་ར། མ་མ་ཨཱ་ཡུསྶནྡཱ་ར་
ཎི། ཤོ་དྷ་ཡ་ཤོ་དྷ་ཡ། བི་ཤོ་དྷ་ཡ་བི་ཤོ་དྷ་ཡ། ག་ག་ན་སྭ་བྷཱ་ཝ་བི་ཤུདྡྷེ། ཨུཥྞཱི་ཥ་བི་ཛ་ཡ་པ་རི་
ཤུདྡྷེ་ས་ཧ་སྲ་རསྨི་སཉྩོ་དི་ཏེ། སརྦ་ཏ་ཐཱ་ག་ཏ་ཨ་བ་ལོ་ཀི་ནི། ཥཊྤ་ར་མི་ཏཱ་པ་རི་པཱུ་ར་ཎི། སརྦ་
ཏ་ཐཱ་ག་ཏ་མཱ་ཏེ། ད་ཤ་བྷཱུ་མི་པྲ་ཏིཥྛི་ཏེ། སརྦ་ཏ་ཐཱ་ག་ཏ་ཧྲི་ད་ཡ། ཨ་དྷིཥྛཱ་ན་ཨ་དྷིཥྛི་ཏེ། མུ་དྲེ་
མུ་དྲེ། མཧཱ་མུ་དྲེ། བཛྲ་ཀཱ་ཡ་སཾ་ཧ་ཏ་ན་པ་རི་ཤུདྡྷེ་སརྦ་ཀརྨ་ཨཱ་བ་ར་ཎ་བི་ཤུདྡྷེ། པྲ་ཏི་ནི་བརྟ་
ཡ། མ་མ་ཨཱ་ཡུརྦི་ཤུདྡྷེ། སརྦ་ཏ་ཐཱ་ག་ཏ་ས་མ་ཡ་ཨ་དྷིཥྛཱ་ན་ཨདྷིཥྛཱི་ཏེ། ཨོཾ་མུ་ནི་མུ་ནི། མཧཱ་མུ་
ནི་བི་མུ་ནི་བི་མུ་ནི། མཧཱ་བི་མུ་ནི། མ་ཏི་མ་ཏི། མཧཱ་མ་ཏི། མ་མ་ཏི། སུ་མ་ཏི། ཏ་ཐཱ་ཏཱ། བྷཱུ་ཏ་
ཀོ་ཊི་པ་རི་ཤུདྡྷེ། བིསྥུ་ཊ། བུདྡྷེ་ཤུདྡྷེ། ཧེ་ཧེ་ཛ་ཡ་ཛ་ཡ། བི་ཛ་ཡ་བི་ཛ་ཡ། སྨ་ར་སྨ་ར། སྥ་ར་སྥ་
ར། སྥ་ར་ཡ་སྥ་ར་ཡ། སརྦ་བུདྡྷ་ཨ་དྷིཥྛ་ན་ཨ་དྷིཥྛི་ཏེ། ཤུདྡྷེ་ཤུདྡྷེ། བུདྡྷེ་བུདྡྷེ། བཛྲེ་བཛྲེ་མཧཱ་
བཛྲེ། སུ་བཛྲེ། བཛྲ་གརྦྷེ། ཛ་ཡ་གརྦྷེ། བི་ཛ་ཡ་གརྦྷེ། བཛྲ་ཛྭ་ལཱ་གརྦྷེ། བཛྲོདྦྷ་བེ། བཛྲ་སམྦྷ་

བེ། བཛྲེ་བཛྲི་ཎི། བཛྲེ་མྦྷ་ཝནྟཱུ། མ་མ་ཤཱ་རཱི་རཾ། སརྦ་སཏྭ་ནཱཉྩ་ཀཱ་ཡ། པ་རི་ཤུདྡྷིརྦྷ་ཝནྟུ་མེ་ས་
དཱ། སརྦ་ག་ཏི་པ་རི་ཤུདྡྷིཤྩ། སརྦ་ཏ་ཐཱ་ག་ཏཱ་ཤྩ་མཱཾ། སརྦ་ས་ཏྭཾཥྩ། ས་མཱ་ཤྭཱ་ས་ཡནྟུ། བུདྡྷྱ་བུདྡྷྱ།
སིདྡྷྱ་སིདྡྷྱ། བོ་དྷ་ཡ་བོ་དྷ་ཡ། བི་བོ་དྷ་ཡ་བི་བོ་བྷ་ཡ། མོ་ཙ་ཡ་མོ་ཙ་ཡ། བི་མོ་ཙ་ཡ་བི་མོ་ཙ་ཡ།
ཤོ་དྷ་ཡ་ཤོ་དྷ་ཡ། བི་ཤོ་དྷ་ཡ་བི་ཤོ་དྷ་ཡ། ས་མནྟཱ་མོ་ཙ་ཡ་མོ་ཙ་ཡ། ས་མནྟ་རསྨི། པ་རི་ཤུདྡྷེ།
སརྦ་ཏ་ཐཱ་ག་ཏ་ཧྲི་ད་ཡ། ཨ་དྷིཥྛི་ན་ཨ་དྷིཥྛི་ཏེ། མུ་དྲེ་མུ་དྲེ། མཧཱ་མུ་དྲེ་མཧཱ་མུ་དྲཱ་མནྡྲ་པ་དཻཿསྭཱཧཱ།
ཞེས་པའོ། །དེ་ལྟར་ན། དེ་ཉིད་བཟླས་པའི་གཙོ་བོར་བྱ་ཞིང༌། གོང་དུ་བཤད་པ་ལྟར་ཚེ་སྒྲུབ་ཀྱི་གཟུངས་དང༌། ཨོཾ་བྷྲུཾ་སྭཱཧཱ།
ཞེས་པ་དང༌། ཨོཾ་ཨ་མྲྀ་ཏ་ཨཱ་ཡུར་དདྟེ་སྭཱཧཱ། །ཞེས་པའང་ཅི་ནུས་སུ་བཟླའོ། །དེ་ཡང༌། ཐུགས་དམ་བསྐུལ་བའི་
གཟུངས་ཚར་གཅིག་བརྗོད་རྗེས་སུ། བཟླས་པ་བྱེད་པ་ཙམ་དཀྱུས་མའི་ལུགས་ཡིན་ལ། སྟོང་མཆོད་ཀྱི་སྐབས་ཡིན་ན། སླར་ཡང་
ཚོགས་ཞིང་གི་སྐབས་ལྟར། ཨརྒྷཾ་ནས་ཤཔྟའི་བར་གྱིས་མཆོད། དཔལ་ལྡན་ལྷ་མོ་སོགས་ཀྱིས་བསྟོད། བཅོམ་
ལྡན་འདས་མའི་སྐུ་ལས་བདུད་རྩིའི་རྒྱུན་བབས་པས། བུམ་པ་ཡོངས་སུ་གང་བར་གྱུར། ཞེས་
བརྗོད། དེ་ནས་བཟླས་པ་དངོས་ལ། ཨོཾ་ན་མོ་ཞེས་བརྗོད་པའི་ཚེ། ཐོབ་ཐང་ལ་ཕྱག་དངོས་སུ་འཚལ་བ་ཡིན་ནའང༌། ལག་
ལེན་ལ་ཐལ་མོ་སྦྱར་ནས་མགོ་འདུད་པར་རེ་བྱེད། གཟུངས་བཟླ་མཁན་བཅུ་ཡོད་པའི་དབང་དུ་བྱས་ན། གཟུངས་རིང་ཚར་བཅུ་
སོང་བའི་རྗེས་སུ་མཆོད་བསྟོད་བསྡུས་པ་རེ་བྱ། དེ་ལྟར་ལན་བཅུས་གཟུངས་སྟོང་ཕྲག་གཅིག་འགྲོ་བ་ཡིན་པ་ལས། གཟུངས་
བཅུ་ཚན་ལྔ་ཙམ་སོང་བ། གཟུངས་རེ་རེ་ལ་བསྐོར་བ་གཉིས་གཉིས་འགྲོ་བར་བྱས་པས། བསྐོར་བ་ཡང་སྟོང་འགྲོ། འདིའི་རིགས་
སྒྲེས་ཏེ། གཟུངས་བཟླས་མཁན་མང་ཉུང་གི་རྩིས་གདབ་མ་འཁྲུགས་པར་བྱ་དགོས་ཏེ། དཔེར་ན་བཟླས་པ་བྱེད་མཁན་ཉི་ཤུ་ཡོད་
ན་ལྔ་ཚན་བཅུ་དང༌། བཟླས་པ་བྱེད་མཁན་ལྔ་ལས་མེད་ན་ཉི་ཤུ་ཚན་བཅུ་བྱེད་དགོས་པ་བཞིན་ནོ། །
གཏོར་མ་སྟོང་ཕྲག་བསྔོ་བ་ནི། བསངས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་
ཡངས་ཤིང་རྒྱ་ཆེ་བའི་ནང་དུ། གཏོར་མ་ཁ་དོག་དྲི་རོ་ནུས་མཐུ་ཕུན་སུམ་ཚོགས་པ་བདུད་
རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུཾ་ལན་གསུམ། དེ་ནས་འཇིག་རྟེན་དང་འཇིག་རྟེན་ལས་འདས་པའི་མགྲོན་
ཐམས་ཅད་ལ་དམིགས་ནས། ཨ་ཀཱ་རོའི་སྔགས་ཁོ་ན་སྟོང་ཕྲག་གཅིག་གིས་བསྔོ་བ་ལས། སྔགས་བརྒྱ་བརྒྱ་སོང་བའི་

མཚམས་སུ། མཆོད་སྦྱིན་གཏོར་མ་དམ་པ་འདིས། །འཕགས་པའི་ཚོགས་རྣམས་མཉེས་གྱུར་ཅིག།
དམ་ཅན་ཐུགས་དམ་སྐོང་གྱུར་ཅིག །རིགས་དྲུག་གཏོར་མས་ཚིམ་གྱུར་ནས། །ལན་ཆགས་
བུ་ལོན་ཁྱེར་བ་དང༌། །བླ་མེད་བྱང་ཆུབ་མྱུར་ཐོབ་ཤོག །དེ་རྗེས་འབུད་དཀྲོལ་གྱི་སྒྲ་དང་བཅས། འདོད་
དོན་གང་ཡིན་པ་དེ་གསོལ་བ་དྲག་ཏུ་གདབ་བོ། །
གསུམ་པ་ནི། གཏོར་མ་དང་པོ། ཨོཾ་བཛྲ་ཡཀྵ་ཧཱུཾ་གིས་བསངས། ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་
མ་ཐ་བྷཉྩ་ར་ཎ་ཧཱུཾ་ཕཊ་ཀྱིས་སྦྱངས། ཨོཾ་ཨཱ་ཀཱ་རོ་མུ་ཁཾ། སརྦ་དྷརྨ་ཎཾ། ཨདྱ་ནུཏྤནྣ་ཏྭ་ཏ་ཀྱིས་བྱིན་གྱིས་
བརླབས། །གཟུངས་རིང་ཚར་གཅིག་གི་མཐར། ཨུཥྞཱི་ཥ་བི་ཛ་ཡ་ས་པ་རི་ཝཱ་ར་བྷྱཿ ཨོཾ་ཨ་ཀཱ་རོ་སོགས་བཏགས་
པ་ལན་བདུན་གྱིས་ཕུལ། མཆོད་བསྟོད་བསྡུས་པ་བྱས་ལ། མཆོད་སྦྱིན་གཏོར་མ་འདི་བཞེས་ལ་སོགས་ཀྱིས་
གསོལ་བ་བཏབ། རྒྱལ་ཆེན་བཞིའི་གཏོར་མའང་གོང་བཞིན་བྱིན་གྱིས་བརླབས། ཨོཾ་དྷྲ་ཏ་ར་ཥྚཱ་ཡ་ཨོཾ་ཨ་ཀཱ་རོ་སོགས་
ལན་གསུམ། ཨོཾ་བི་རུ་ཌྷ་ཀཱ་ཡ་དང༌། ཨོཾ་བི་རུ་པཱཀྵཱ་ཡ་དང༌། ཨོཾ་བཻ་ཤྲ་བ་ཎཱ་ཡ་ཞེས་པ་རྣམས་ལའང༌།
ཨ་ཀཱ་རོ་སྦྱར་བ་ལན་གསུམ་གྱིས་ཕུལ། རྒྱལ་པོ་ཆེན་པོ་དཔལ་ལྡན་པ། །མར་གད་མདོག་ཅན་པི་ཝཾ་
འཛིན། །དྲི་ཟའི་ཚོགས་ལ་དབང་བསྒྱུར་བ། །ཡུལ་འཁོར་སྲུང་ལ་ཕྱག་འཚལ་ལོ། །བདག་
ཅག་དཔོན་སློབ་ཡོན་མཆོད་ཐམས་ཅད་ཤར་ཕྱོགས་སུ་བདེ་ལེགས་སུ་གྱུར་ཅིག །དཔའ་བོ་
ཆེན་པོ་སྟོབས་པོ་ཆེ། ཁ་དོག་སྔོན་པོ་རལ་གྲི་འཛིན། །གྲུལ་བུམ་ཚོགས་ལ་དབང་བསྒྱུར་བའི། །
འཕགས་སྐྱེས་པོ་ལ་ཕྱག་འཚལ་ལོ། །ལྷོ་ཕྱོགས་སུ་བདེ་ལེགས་སུ་གྱུར་ཅིག །མངའ་བདག་
ཆེན་པོ་མཐུ་བོ་ཆེ། ཁ་དོག་དམར་པོ་སྦྲུལ་ཞགས་འཛིན། །ཀླུ་ཡི་ཚོགས་ལ་དབང་བསྒྱུར་བའི། །
མིག་མི་བཟང་ལ་ཕྱག་འཚལ་ལོ། །ནུབ་ཕྱོགས་སུ༴ དེད་དཔོན་ཆེན་པོ་གསེར་མདོག་ཅན། །
བེ་ཅོན་དང་ནི་ནེའུ་ལེ་འཛིན། །གནོད་སྦྱིན་ཚོགས་ལ་དབང་བསྒྱུར་བའི། །རྣམ་ཐོས་སྲས་ལ་
ཕྱག་འཚལ་ལོ། །བྱང་ཕྱོགས་སུ༴ མཆོད་སྦྱིན་གཏོར་མ་འདི་བཞེས་ལ་སོགས་འདོད་དོན་ཞུ། དེ་ནས་
བར་འདིར་གཏོར་མ་ཆ་གསུམ་བཏང༌། །

རྗེས་ཆོག་ནི། མཆོད་པ་རྣམས་ཁ་གསོས་ལ། མཆོད་ཡོན་ཕལ་ཆེར་སོགས་ཀྱིས་ཚིགས་བཅད་དང་སྤེལ་བའམ།
མ་སྤེལ་ཀྱང་རུང་སྟེ། ཨརྒྷཾ་ནས་ཤཔྟའི་བར་གྱིས་མཆོད། བསྟོད་པ་རྒྱས་བསྡུས་གང་རུང་གིས་བསྟོད། བཅོམ་ལྡན་
འདས་མའི་ལྷ་ཚོགས་འཁོར་དང་བཅས་པ་རྣམས་དང༌། སངས་རྒྱས་དང་བྱང་ཆུབ་སེམས་
དཔའ་ཐམས་ཅད་ཀྱིས། བདག་ཅག་དཔོན་སློབ་ཡོན་མཆོད་འཁོར་དང་བཅས་པ་རྣམས་ཀྱི།
འགལ་རྐྱེན་བར་ཆད་ཐམས་ཅད་ཞི་བར་མཛད་དུ་གསོལ། མཆོག་དང་ཐུན་མོང་གི་དངོས་
གྲུབ་མ་ལུས་པ་ཐོབ་པར་མཛད་དུ་གསོལ། སྡིག་སྒྲིབ་མ་ལུས་པ་བྱང་ཞིང་དག་ནས། འཆི་བ་
མེད་པ་ཚེའི་དངོས་གྲུབ་ཐོབ་པར་མཛད་དུ་གསོལ། ཞེས་སོགས་འདོད་དོན་གསོལ་བཏབ། བདག་བསྐྱེད་
ཀྱི་ལྷ་གཤེགས་སུ་གསོལ་བར་འདོད་ན། རྗེས་ཆོག་གི་སྔོན་དུ་བདག་བསྐྱེད་ཀྱི་ཡེ་ཤེས་པ་མདུན་དུ་བཞུགས་པར་གྱུར། ཞེས་
བརྗོད་ལ། མཆོད་བསྟོད་མན་ཆད་ལྷན་གཅིག་ཏུ་བྱས་ན་ཟོར་ཡང་ཞིང་སོ་སོར་བྱེད་ན་མདུན་བསྐྱེད་ཀྱི་ལྷ་རྣམས་གཤེགས་སུ་
གསོལ་བའི་རྗེས་ལ་བྱེད་པ་ཡིན་ཀྱང༌། རྒྱུད་སྡེ་གོང་མའི་སྒྲུབ་པ་པོས་ནི། གཤེགས་སུ་མི་གསོལ་བ་ཉིད་བཟང་བར་མཐོང་ངོ༌། །
དེ་ནས་ཡིག་བརྒྱ་མང་དུ་བཟླས། མ་འབྱོར་བ་དང་སོགས་ཀྱིས་བཟོད་པར་གསོལ། ཨོཾ་ཁྱོད་ཀྱིས་སེམས་ཅན་
སོགས་ཀྱིས་མགྲོན་རྣམས་གཤེགས་སུ་གསོལ། །མཆོད་རྟེན་དང་རས་བྲིས་ལ་དམིགས་ནས་བརྟན་བཞུགས་བྱ། དགེ་བ་བསྔོ་བ་
དང་ཤིས་བརྗོད་རོལ་མོ་དང་བཅས་པ་བྱ། ལས་ཀྱི་རྗེས་མི་མངོན་པར་བསྡུ་ཞིང་བུམ་ཆུས་སེམས་ཅན་ལ་ཕན་གདགས་པར་བྱ་བ་
ལས་བསྒྲུབ་བྱ་དམིགས་གསལ་ཅན་ལ། །ཁྲུས་ཀྱིས་རྗེས་སུ་བཟུང་དགོས་ན། དང་པོར་ཞི་བ་དང༌། ཞི་དྲག་ཕྱེད་མ་དང༌། དྲག་
པོའི་སྒོ་ནས་བགེགས་སྦྱངས། དེ་རྗེས་ཏིལ་ལམ་ཉུངས་ཀར་གྱིས་སྡིག་སྒྲིབ་སྦྱང་བ་ཡང་བྱས་ན་ལེགས། དེ་ནས་སྙིང་ཁའི་འོད་
ཟེར་གྱིས། དཀྱིལ་འཁོར་མདུན་གྱི་ནམ་མཁར་སྐད་ཅིག་གིས་སྤྱན་དྲངས། མཆོད་བསྟོད་བསྡུས་པ་དང༌། བསྒྲུབ་བྱའི་དོན་དུ་
གསོལ་བ་འདེབས་པ་ཙམ་བྱས་ནས། ནམ་མཁའི་ལྷ་རྣམས་ཀྱིས་ཆོ་ག་མཛད་པར་མོས་ནས། དངོས་སུ་བཀྲུ་བྱབ་བསྲུང་གསུམ།
བཀྲ་ཤིས་དང་བཅས་པ་བྱ། ནམ་མཁའི་ལྷ་མཆོད་ནས་རང་བཞིན་གྱི་གནས་སུ་བཞུགས་པར་སྒོམ། བཀྲུ་བྱབ་བསྲུང་གསུམ་གྱི་
བྱ་བ་འདི་གཞན་དང་འདྲ་བའི་ཕྱིར། འདིར་ཞིབ་པར་མ་སྨོས་སོ། །བྱིན་རླབས་མཆོག་གི་གཟི་བྱིན་ཟླ་བྲལ་བས། །སྡིག་འཕྲོག་
མི་འགྱུར་ཚེ་ཡི་དཔལ་སྟེར་བ། །གང་གི་ཆོ་གའི་ལག་ལེན་གསལ་པོར་བཤད། །དགེ་འདིས་ཚེ་དཔག་མེད་པའི་གནས་ཐོབ་ཤོག།   །།

ཅེས་པའང་ཤིན་ཏུ་ཉེར་མཁོར་མཐོང་ནས། ༧ རྒྱལ་ཁམས་པ་ཏཱ་ར་ནཱ་ཐས་སྨྲས་པའོ།། །།བཀྲ་ཤིས།

༄༅། །རྡོ་རྗེ་རྣམ་འཇོམས་ཀྱི་སྒྲུབ་ཐབས་བུམ་ཆོག་དང་
བཅས་པ་བཞུགས།
༄༅། །ཨོཾ་སྭཱ་སྟི། ན་མོ་གུ་རུ་བུདྡྷཱ་བོ་དྷི་སཏྭེ་བྷྱཿ སྲིད་གསུམ་ལས་རྒྱལ་སྒྲུབ་པའི་དགའ་སྟོན་ཅན། །རབ་
འབར་འོད་ཟེར་སྟོང་གི་གཟི་བརྗིད་ཀྱིས། །བདུད་བཞིའི་དཔུང་འཇོམས་གང་དེར་ཕྱག་གི་གནས། །སྔགས་ཀྱི་འཕྲིན་ལས་ཅུང་
ཟད་ཙམ་ཞིག་སྤེལ། །འདིར་རྡོ་རྗེ་རྣམ་འཇོམས་ལྗང་ཁུ་དཔའ་བོ་གཅིག་པའི་བུམ་ཆོག་ཉེར་མཁོ་ནི། སྟེགས་བུའམ་གཞི་གཙང་
མ་ལ། རྡུལ་ཚོན་ནམ་རས་བྲིས་པདྨ་འདབ་བརྒྱད་ཀྱི་ལྟེ་བར། བུམ་པ་མགུལ་བཅིངས་ཁ་རྒྱན་དང་བཅས་པ། སྟེང་དུ་དུང་ཆོས་
མཆོད་ཡོན་དང་བཅས་པ་དང༌། གཟུངས་ཐག་རྡོ་རྗེ་ཡང་བཤམས། མཐའ་བསྐོར་དུ་མཆོད་པ་དང༌། འཇིག་རྟེན་འདས་གཏོར་
གཅིག །ཆ་གསུམ་དང་བཅས་པ་རྣམས་ཀྱང་ལག་ལེན་བཞིན་བཤམས། ཁྲུས་སྔོན་དུ་འགྲོ་བས། གཙང་སྦྲའི་སྤྱོད་པ་ལ་གནས་
བཞིན་དུ། སྤྲོ་ན་རྣམ་རྒྱལ་ལྷ་དགུའི་བུམ་ཆོག་ཏུ་བཤད་པ་ལྟར། ཕྱག་འཚལ་དང་ཡན་ལག་བདུན་པ་བྱ། ཁྱིམ་པ་ཞིག་ཡིན་ན་
བསྙེན་གནས་ཀྱི་སྡོམ་པ་ཡང་བཟུང་ངོ༌། །མདོར་བསྡུས་པའི་ཚེ་དེ་དག་མི་དགོས་ལ། མཆོད་པ་བྱིན་བརླབ་ནི། ཨོཾ་ཨ་མྲྀ་ཏ་
ཀུནྜ་ལི་ཧ་ན་ཧ་ན་ཧཱུཾ་ཕཊ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་ཨོཾ་
ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཨོཾ་འོད་དུ་
ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག བདུག་སྤོས།
མར་མེ། དྲི་ཆབ། ཞལ་ཟས། གཞན་ཡང་རོལ་མོ་དང་འཕན་གདུགས་ལ་སོགས་པའི་མཆོད་
རྫས་བསམ་གྱིས་མི་ཁྱབ་པ། དྭངས་ཤིང་ཐོགས་པ་མེད་པ་ནམ་མཁའི་མཐས་ཀླས་པར་གྱུར།
ཨོཾ་བཛྲ་ཨརྒྷཾ་སྭཱཧཱ། ཨོཾ་བཛྲ་པཱདྱཾ་སྭཱཧཱ། ཨོཾ་བཛྲ་པུཥྤཾ་སྭཱཧཱ། ཨོཾ་བཛྲ་་དྷཱུ་པཾ་སྭཱཧཱ། ཨོཾ་བཛྲ་དཱི་པཾ་
སྭཱཧཱ། ཨོཾ་བཛྲ་གནྡྷེ་སྭཱཧཱ། ཨོཾ་བཛྲ་ནཻ་ཝི་ཏྱ་སྭཱཧཱ། ཨོཾ་བཛྲ་ཤཔྟ་སྭཱ་ཧཱ། ཨོཾ་བཛྲ་དྷརྨཱ་ར་ཎི་ཏ་སོགས་
དང༌། སོ་སོའི་ཕྱག་རྒྱ་བྱ། མཐར་རོལ་མོ་ཇི་སྙེད་པ་འབུད་དཀྲོལ་བྱས་སྟེ་བྱིན་དབབ། དེ་དག་ནི་སྔོན་འགྲོ་ཡིན་ནོ། །

བདག་དང་འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་
འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། དཔལ་ལྡན་བླ་མ་དམ་པ་
རྣམས་ལ་སྐྱབས་སུ་མཆིའོ། །རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་
སུ་མཆིའོ། །དམ་པའི་ཆོས་རྣམས་ལ་སྐྱབས་སུ་མཆིའོ། །འཕགས་པའི་དགེ་འདུན་རྣམས་ལ་
སྐྱབས་སུ་མཆིའོ། །ཞེས་གསུམ་ནས་ཉི་ཤུ་རྩ་གཅིག་གི་བར་ཅི་རིགས་ཀྱི་མཐར། བླ་མ་དང་དཀོན་མཆོག་རིན་
པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ཁྱེད་རྣམས་ཀྱིས་བདག་གི་
རྒྱུད་བྱིན་གྱིས་བརླབ་ཏུ་གསོལ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་
ཀྱི་གོ་འཕང་ཐོབ་པར་བྱ། དེའི་ཆེད་དུ་རྡོ་རྗེ་རྣམ་པར་འཇོམས་པའི་བསྒོམ་བཟླས་ལ་འཇུག་
པར་བྱའོ། །ལན་གསུམ་བརྗོད། རང་གི་སྙིང་ཁར་པད་ཉི་ལ་ཧཱུཾ་ལྗང་སྔོན། དེ་ལས་འོད་འཕྲོས།
ལུས་གང་སྡིག་སྒྲིབ་སྦྱངས། སྣ་བུག་ནས་ཕྱིར་སྤྲོས། རང་བཞིན་གྱི་གནས་ནས་རྡོ་རྗེ་རྣམ་
པར་འཇོམས་པ་ལ། སངས་རྒྱས་དང་བྱང་ཆུབ་སེམས་དཔའི་བསྐོར་བ་བཛྲ་ས་མཱ་ཛཿ གྲུབ་
པ་རིགས་སྔགས་ཀུན་གྱི་གཙོ། །རྡོ་རྗེ་རྣམ་འཇོམས་དཀྱིལ་འཁོར་ནི། །སངས་རྒྱས་བྱང་ཆུབ་
སེམས་ཚོགས་དང༌། །བླ་མར་བཅས་པའི་ཞབས་ལ་འདུད། །ཨོཾ་སརྦ་ཏ་ཐཱ་ག་ཏ་བཛྲ་བི་དཱ་ར་
ས་པཱ་རི་ཝ་ར་ཨརྒྷཾ་པྲ་ཏཱིཙྪ་སྭཱཧཱ། ནས། ཤཔྟའི་བར་གྱིས་མཆོད། དཀོན་མཆོག་གསུམ་ལ་བདག་
སྐྱབས་མཆི། །སོགས་ཡན་ལག་བདུན་པ་བྱ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་
ལྡན་པར་གྱུར་ཅིག །སོགས་ཚད་མེད་བཞི་བསྒོམ། སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས། པཾ་
ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ། ཧཱུཾ་ལས་སྣ་ཚོགས་རྡོ་རྗེའི་ལྟེ་བ་ལ་ཧཱུཾ་
གིས་མཚན་པ། དེ་ལས་འོད་འཕྲོས། རྡོ་རྗེའི་ས་གཞི། ར་བ་དྲ་བ། གུར་བླ་རེ། ཡེ་ཤེས་ཀྱི་
མེ་དཔུང་འབར་བའི་བསྲུང་བའི་འཁོར་ལོ་ཡངས་ཤིང་རྒྱ་ཆེ་བའི་དབུས་སུ། པདྨ་དང་ཉི་མའི་
དཀྱིལ་འཁོར་གྱི་གདན་ལ་ཧཱུཾ་ལས་སྣ་ཚོགས་རྡོ་རྗེའི་ལྟེ་བ་ལ་ཧཱུཾ་གིས་མཚན་པ། དེ་ལས་འོད་

འཕྲོས། འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས།
རང་ཉིད་བཅོམ་ལྡན་འདས་རྡོ་རྗེ་རྣམ་པར་འཇོམས་པ་སྐུ་མདོག་ལྗང་སྔོན། ཞལ་གཅིག་
ཕྱག་གཉིས་གཡས་སྣ་ཚོགས་རྡོ་རྗེ་ཐུགས་ཀར་གཏོད་ཅིང༌། གཡོན་དེའི་ཡུ་བ་བྱས་པའི་དྲིལ་
བུ་དཀུར་བརྟེན་པ། ཞལ་ཁྲོ་མ་འཛུམ་གྱི་རྣམ་པ་ཅན། མཆེ་བའི་མྱུ་གུ་ཅུང་ཟད་གཙིགས་པ།
སྤྱན་གསུམ་དང་ལྡན་ཞིང༌། དབུ་སྐྲ་རལ་པའི་ཐོར་ཙུགས་ཅན། ཞབས་རྡོ་རྗེ་སྐྱིལ་ཀྲུང་གིས་
བཞུགས་ཤིང༌། དར་དང་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། གཟི་བརྗིད་མཐའ་
ཡས་པ་མངའ་ཞིང༌། མ་ལུས་པའི་སྤྲུལ་པ་འཆང་བའོ། །དཔྲལ་བར་ཨོཾ། མགྲིན་པར་ཨཱཿ
ཐུགས་ཀར་ཧཱུཾ། དེ་ལས་འོད་འཕྲོས། རང་བཞིན་གྱི་གནས་ནས་རྡོ་རྗེ་རྣམ་པར་འཇོམས་པ་
འཁོར་དང་བཅས་པ་བཛྲ་ས་མཱ་ཛཿ ཨརྒྷཾ་ནས་ཤཔྟའི་བར་གྱིས་མཆོད། ཨོཾ་བཛྲ་ཨཾ་ཀུ་ཤ་ཛཿ ཨོཾ་བཛྲ་
པཱ་ཤ་ཧཱུཾ། ཨོཾ་བཛྲ་སྤོ་ཊ་བཾ། ཨོཾ་བཛྲ་ཨཱ་བེ་ཤ་ཨ། སླར་ཡང་སྙིང་ཁའི་ཧཱུཾ་ལས་འོད་ཟེར་འཕྲོས།
དབང་གི་ལྷ་རིགས་ལྔ་འཁོར་དང་བཅས་པ་བཛྲ་ས་མཱ་ཛཿ ཨོཾ་པཉྩ་ཀུ་ལ་ས་པཱ་རི་ཝཱ་ར་ཞེས་པ་
སྦྱར་ཏེ། ཨརྒྷཾ་ནས་ཤཔྟའི་བར་གྱིས་མཆོད། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཾ། ཞེས་གསོལ་བ་བཏབ་
པས། ཇི་ལྟར་བལྟམས་པ་ནས། ཤྲཱི་ཡེ་ཧཱུཾ། ཞེས་དབང་བསྐུར། སྐུ་གང་དྲི་མ་དག །ཆུ་ལྷག་མ་
ཡར་ལུད་པ་ལས་རྡོ་རྗེ་སེམས་དཔས་དབུ་བརྒྱན། སླར་ཡང༌། ཨརྒྷཾ་ནས་ཤཔྟའི་བར་གྱིས་མཆོད། གང་
ཐུགས་གཉིས་སུ་མེད་པའི་ཡེ་ཤེས་ཀྱི། །རྡོ་རྗེ་རིན་ཆེན་ཀུན་ནས་འབར་བའི་མཐུས། །བདུད་
བཞིའི་སྟོབས་རྣམས་རྣམ་པར་འཇོམས་མཛད་པའི། །རྡོ་རྗེ་རྣམ་པར་འཇོམས་ལ་ཕྱག་འཚལ་
བསྟོད། །རང་གི་ཐུགས་ཀར་སྣ་ཚོགས་རྡོ་རྗེ་ལྟེ་བའི་ནང་དུ། ཧཱུཾ་གི་ཐ་མར་སྔགས་ཀྱི་ཕྲེང་
བས་བསྐོར་བ་ལ་དམིགས་ནས། འདི་སྐད་བདག་གིས་ཐོས་པ༴ ནས། རབ་ཏུ་སྨྲས་སོའི་བར་ཚར་
གཅིག །དངོས་གཞི་སྔགས་གསུམ་པོ་ཅི་ནུས་སུ་བཟླ་བ་ལས། གསུམ་ཀར་སྦྲགས་ཏེ་ཚར་གཅིག་ངེས་པར་འདོན་ལ། དེ་ནས་
རང་གི་མོས་པ་དང་སྦྱར་ཏེ། གསུམ་ཀར་སྦྲགས་པ་ཁོ་ན་བཟླ་བའམ། གསུམ་པོ་གང་རུང་གཅིག་བཟླ་བར་བྱའོ། །དེ་ལ་ན་མོ་

རཏྣ་ཏྲ་ཡཱ་ཡ། དང་པོ་ནས། ཛྭ་ལ་སྭཱཧཱའི་བར་རྩ་སྔགས། ན་མོ་རཏྣ་དྲ་ཡཱ་ཡ། འོག་མ་ནས། བྷིནྡྷ་བྷིནྡྷ་བཛྲ་
ཧཱུཾ་ཕཊ་ཀྱི་བར་སྙིང་པོའོ། །ན་མ་ཥྩཎྜ་བཛྲ་ཀྲོ་དྷ་ཡ་ཧུ་ལུ་ཧུ་ལུ་མན་ཆད་ཉེ་སྙིང་ངོ༌། །རྩ་སྔགས་ཀྱི་ཨ་མུ་ཀཾ་མ་
ར་ཡ༴ ཞེས་པ་ནི། གནོད་བྱེད་འབྱུང་པོ་མ་ར་ཡ༴ ཞེས་འདོན་པ་སྤོ། བཟླས་པའི་མཐར། སྡིག་པ་ཐམས་ཅད་
བྱང་བྱས་ནས། ཞེས་པ་མན་ཆད་ཕན་ཡོན་ཚར་གཅིག་འདོན། བདག་བསྐྱེད་ཁོ་ན་བྱེད་ན། སྐབས་འདིར་ལྷ་འོད་གསལ་དུ་
བསྡུ་བའམ། མཆོད་ཅིང་བསྟོད་ནས་གཤེགས་སུ་གསོལ་བ་གང་རུང་བྱེད་པ་ཡིན་ནའང༌། མདུན་བསྐྱེད་དང་སྦྲེལ་ནས་བྱེད་པ་ལ།
སྐབས་འདིར་དེ་གཉིས་ཀ་མི་བྱའོ། །དེ་དག་ནི་བདག་བསྐྱེད་བཟླས་པ་དང་བཅས་པའོ། །
དེ་ནས་བུམ་པ་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་པཾ་ལས་པདྨ་དང༌། ཨ་
ལས་ཟླ་བའི་དཀྱིལ་འཁོར་གྱི་སྟེང་དུ། བྷྲཱུཾ་ལས་རིན་པོ་ཆེའི་བུམ་པ་ཡངས་ཤིང་རྒྱ་ཆེ་བ། ལྟོ་
བ་ལྡིར་བ། ཞབས་ཞུམ་པ། མགྲིན་པ་ཕྲ་བ། ཁ་གཡེལ་བ། མཆུ་འཕྱང་བ། ལྷ་རྫས་ཀྱི་གོས་
ཀྱི་མགུལ་བ་བཅིངས་པ། དཔག་བསམ་གྱི་ཤིང་གིས་ཁ་བརྒྱན་པ། ནང་ཆུ་དང་བཅུད་སྣ་
ཚོགས་ཀྱིས་ཡོངས་སུ་གང་བའི་བུམ་པའི་ནང་དུ། པཾ་ལས་པདྨ་དང༌། རཾ་ལས་ཉི་མའི་དཀྱིལ་
འཁོར་གྱི་གདན་ལ་ཧཱུཾ་ལས། ཞེས་པ་ནས། རྡོ་རྗེ་རྣམ་པར་འཇོམས་པ་འཁོར་དང་བཅས་པ་བཛྲ་
ས་མཱ་ཛཿའི་བར་བདག་བསྐྱེད་བཞིན། མ་ལུས་སེམས་ཅན་ཀུན་གྱི་སོགས་ཤོ་ལོ་ཀ་གསུམ་གྱིས་སྤྱན་དྲངས། ཡང་
ཨརྒྷཾ་ནས་ཤཔྟའི་བར་གྱིས་མཆོད་པ་སོགས། རྡོ་རྗེ་སེམས་དཔའི་དབུ་རྒྱན་གྱི་བར་ཡང་བདག་བསྐྱེད་བཞིན་བྱ། འཇིག་
རྟེན་ཁམས་ནི་དཔག་མེད་ན། །མཆོད་ཡོན་ཇི་སྙེད་ཡོད་པ་རྣམས། །རྒྱལ་བ་སྲས་དང་བཅས་
ལ་འབུལ། །བཞེས་ནས་བདག་ལ་དགེས་པར་མཛོད། །ཨོཾ་སརྦ་ཏ་ཐཱ་ག་ཏ་བཛྲ་བི་དཱ་ར་ས་
པཱ་རི་ཝཱ་ར་ཨརྒྷཾ་པྲ་ཏཱིཙྪ་སྭཱཧཱ། དེ་བཞིན་དུ་ཞབས་བསིལ་ལ་སོགས་ཤཔྟའི་བར་དུ་སྦྱོར། རྡོ་རྗེ་དྲིལ་བུ་འཛིན་
པས། དེ་བཞིན་གཤེགས་པ་ཐམས་ཅད་ཀྱི། །མཐུ་སྟོབས་གཅིག་ཏུ་གྱུར་པ་ནི། །རྡོ་རྗེ་ཁྲོ་བོའི་
སྐུར་སྟོན་པ། །རྣམ་པར་འཇོམས་ལ་ཕྱག་འཚལ་ལོ། །སྟོང་ཉིད་ཡེ་ཤེས་རྡོ་རྗེ་ཡིས། །མི་ཕྱེད་
བསྲུང་བའི་འཁོར་ལོ་ནི། །ཀུན་ནས་འབར་བའི་མེ་དཔུང་གི །བསྐོར་བའི་གནས་ལ་ཕྱག་

འཚལ་ལོ། །རྣམ་པར་རྒྱས་པ་པདྨ་ཡི། །སྙིང་པོ་ཉི་མའི་དཀྱིལ་འཁོར་ལ། །འགྱིངས་པའི་
ཚུལ་གྱིས་ལེགས་བཞུགས་པ། །རྡོ་རྗེ་རྣམ་པར་འཇོམས་ལ་འདུད། །སྣ་ཚོགས་འཕྲིན་ལས་
བསྒྲུབ་པའི་ཕྱིར། །སྐུ་མདོག་མར་གད་ལྟར་གསལ་བ། །རྒྱན་རྣམས་ཀུན་གྱིས་རྣམ་པར་
སྤྲས། །སྤྲུལ་པའི་འོད་ཟེར་འཕྲོ་ལ་འདུད། །ཞལ་གཅིག་ཕྱག་གཉིས་སྤྱན་གསུམ་པ། །ཞི་
དང་ཁྲོ་དང་འཛུམ་པ་དང༌། །དཔལ་དང་བརྩེ་བའི་ཉམས་དང་ལྡན། །དབང་ཕྱུག་དམ་པ་ཁྱོད་
ལ་འདུད། །སྣ་ཚོགས་རྡོ་རྗེ་ཕྱག་གཡས་ཀྱིས། །ཉིད་ཀྱི་ཐུགས་ཀར་འགྱིངས་ནས་བསྣམས། །
གཡོན་པ་དྲིལ་བུ་དཀུར་འཛིན་པ། །རྣམ་རོལ་ཁྱོད་ལ་ཕྱག་འཚལ་ལོ། །གསུང་གི་རིགས་
སྔགས་ང་རོའི་དབྱངས། །འབྲུག་སྒྲ་སྟོང་བཞིན་རབ་བསྒྲགས་པས། །བདུད་དཔུང་མ་ལུས་
རྣམ་གནོན་ཞིང༌། །འདོད་དགུ་སྦྱིན་པར་མཛད་ལ་འདུད། ཁྱོད་ཐུགས་ཟབ་པས་ཉེར་ཞི་ཡང༌། །
རྒྱ་ཆེ་རོལ་བས་ཀུན་ཁྱབ་མཛད། །མི་གཡོ་ཀུན་ཁྱབ་རྟག་བརྟན་པ། །ཡེ་ཤེས་དབང་ཕྱུག་
ཁྱོད་ཕྱག་འཚལ། །ཡོན་ཏན་འཕྲིན་ལས་རིན་ཆེན་གྱི། །མི་མཛད་གཏེར་གྱུར་མགོན་ཁྱོད་
ལ། །རྟག་ཏུ་གུས་པས་གསོལ་འདེབས་ཀྱི། །དངོས་གྲུབ་མ་ལུས་སྩལ་དུ་གསོལ། ཞེས་བསྟོད།
བུམ་བསྐྱེད་ཀྱི་ཐུགས་ཀའི་སྣ་ཚོགས་རྡོ་རྗེ་སྦུབ་སྟོང་དུ་ཡོད་པའི་ནང་དུ། བསྒྲུབ་བྱ་གང་ཡིན་དེ་གསལ་བཏབ་ལ། ཐུགས་ཁའི་
ས་བོན་སྔགས་འཕྲེང་དང་བཅས་པ་ལས་སྤྲོས་པའི་འོད་ཟེར་བསྒྲུབ་བྱའི་ལུས་ལ་ཕོག་པས། ནད་གདོན་སྡིག་སྒྲིབ་མཐའ་དག་
ཞི་བ་དང༌། ཚེ་དང་བསོད་ནམས་རྒྱས་པར་བསམ། རང་གི་སྙིང་ཁ་ནས་སྔགས་ཀྱི་འཕྲེང་བ་གཟུངས་ཐག་
ལ་བརྟེན་ནས་སོང་བས། བུམ་ནང་གི་ལྷའི་ཐུགས་རྒྱུད་བསྐུལ། ཐུགས་ཀ་ནས་ཡེ་ཤེས་ཀྱི་
བདུད་རྩི་བབས་པས་བུམ་པ་གང་བར་གྱུར། གཟུངས་མདོ་འདོན་ཞིང༌། སྔགས་བཟླ་ཚུལ་ནི་བདག་བསྐྱེད་དང་
འདྲ་བས། རྩ་སྔགས། སྙིང་པོ། ཉེ་སྙིང་རྣམས་རིམ་པས་ཕྱི་མ་མང་བར་བཟླའོ། །མཐར་ཨརྒྷཾ་ནས་ཤཔྟའི་བར་གྱིས་མཆོད།
གང་ཐུགས་སོགས་ཀྱིས་བསྟོད། གཟུངས་ཐག་བསྡུ། གཏོར་མ་དང་པོ་རྡོ་རྗེ་གནོད་སྦྱིན་གྱིས་ཕྱག་རྒྱ་དང༌། ཨོཾ་བཛྲ་ཡཀྵ་
ཧཱུཾ་གིས་བགེགས་སྦྱངས། རྡོ་རྗེ་མེའི་ཕྱག་རྒྱ་དང༌། ཧཱུཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐཱ་བྷཉྩ་ར་ཎ་ཧཱུཾ་

ཕཊ་ཀྱིས་མ་དག་པ་བསྲེགས་ཤིང༌། གཟི་བརྗིད་རྒྱས་པར་བྱས། རྡོ་རྗེ་བསྡམས་པ་འདེབས་ཚུལ་བྱ་ཞིང༌། ཨོཾ་ཨ་ཀཱ་རོ་མུ་
ཁཾ་སརྦ་དྷརྨཱ་ཎཱཾ་ཨ་དྱ་ནུཏྤནྣ་ཏྭད། ཨོཾ་ཨཱཿཧཱུཾ་ཕཊ་སྭཱཧཱ། ཞེས་པས་བདུད་རྩིའི་རྒྱ་མཚོ་བྱིན་གྱིས་བརླབས། ཉེ་
སྙིང་གི་མཐར། ཨ་ཀཱ་རོ་སྦྱར་བ་ལན་བདུན་གྱིས་ཕུལ། ཡང་གོང་བཞིན་མཆོད་བསྟོད་བསྡུས་པ་བྱས་ལ། མཆོད་སྦྱིན་
གཏོར་མ་འདི་བཞེས་ལ༴ ཞེས་པ་ནས། ཡིད་ལ་འདོད་པ་ཀུན་འགྲུབ་ཤོག་གི་བར་གྱིས་གསོལ་བ་
འདེབས་ཏེ། མདུན་བསྐྱེད་འཁོར་དང་བཅས་པའི་ཆོ་གའོ། །
དེ་ནས་ཆ་གསུམ་གྱི་ཆོ་གས་འཇིག་རྟེན་པའི་གཏོར་མ་བཏང༌། མཆོད་པ་ཁ་གསོ། བྱིན་གྱིས་བརླབས། བདག་
བསྐྱེད་ཀྱི་ཡེ་ཤེས་པ་གཤེགས་པར་འདོད་ན། བདག་བསྐྱེད་ཀྱི་ཡེ་ཤེས་པ་མདུན་གྱི་ནམ་མཁར་བཞུགས་
པར་གྱུར། ཞེས་བརྗོད་ལ། ཨརྒྷཾ་ནས་ཤཔྟའི་བར་གྱིས་མཆོད་པ་བྱེད་དགོས་པ་ལས། སྤྲོ་ན། རབ་འབྱམས་རྒྱ་
མཚོ་དཔག་མེད་ན། ཞེས་སོགས་ཀྱང་བརྗོད། བསྟོད་པ་བསྡུས་པས་བསྟོད། བཅོམ་ལྡན་འདས་རྡོ་རྗེ་རྣམ་
པར་འཇོམས་པའི་ལྷ་ཚོགས་ཐམས་ཅད་བདག་ལ་དགོངས་སུ་གསོལ། བདག་ཅག་དཔོན་
སློབ་ཡོན་མཆོད་འཁོར་དང་བཅས་པ་རྣམས་ཀྱི་འགལ་རྐྱེན་བར་ཆད་ཐམས་ཅད་ཞི་བར་
མཛད་དུ་གསོལ། མཆོག་དང་ཐུན་མོང་གི་དངོས་གྲུབ་མ་ལུས་པ་ཐོབ་པར་མཛད་དུ་གསོལ།
སྡིག་སྒྲིབ་དང་ནད་གདོན་དང་འཁོན་གྲིབ་དང༌། མི་གཙང་བ་ཐམས་ཅད་བྱང་ཞིང་དག་པར་
མཛད་དུ་གསོལ། ཚེ་དང་བསོད་ནམས་དང་དཔལ་དང་འབྱོར་པ་ཐམས་ཅད་གོང་ནས་གོང་
དུ་འཕེལ་ཞིང་རྒྱས་པར་མཛད་དུ་གསོལ། མྱུར་དུ་རྣམ་པ་ཐམས་ཅད་མཁྱེན་པ་སངས་རྒྱས་
ཀྱི་གོ་འཕང་རིན་པོ་ཆེ་ཐོབ་པར་མཛད་དུ་གསོལ། ཞེས་གསོལ་བ་བཏབ། དེ་ནས་ཡི་གེ་བརྒྱ་པ་མང་དུ་
བཟླས། མ་འབྱོར་པ་དང་ཉམས་པ་དང༌། གང་ཡང་བདག་རྨོངས་བློ་ཡིས་ནི། །བགྱིས་པ་དང་
ནི་བགྱིད་བསྩལ་བ། །དེ་ཡང་མགོན་པོས་བཟོད་པར་མཛོད། །ལན་གསུམ། ཨོཾ་ཨཱཿཧཱུཾ། ཞེས་པས་
དུང་ཆོས་ཀྱི་ཆུ་བུམ་པར་བླུག བུམ་ནང་གི་ཡེ་ཤེས་པ་གཤེགས། དམ་ཚིག་པ་ཞུ་བ་བུམ་པའི་ཆུ་དང་
གཉིས་སུ་མེད་པར་གྱུར། ཨོཾ་ཁྱོད་ཀྱི་སེམས་ཅན་དོན་ཀུན་མཛད། །རྗེས་སུ་མཐུན་པའི་

དངོས་གྲུབ་སྩོལ། །སངས་རྒྱས་ཡུལ་དུ་གཤེགས་ནས་ཀྱང༌། །སླར་ཡང་འབྱོན་པར་མཛད་དུ་
གསོལ། །ཨོཾ་བཛྲ་མུཿ ཞེས་གཏོར་མགྲོན་རྣམས་གཤེགས་ཤིང༌། བདག་བསྐྱེད་ཀྱི་ཡེ་ཤེས་པ་ཡང་གཤེགས་པར་འདོད་
ན། དེ་རྣམས་དང་ལྷན་ཅིག་ཏུའོ། །སྨོན་ལམ་དང་བཀྲ་ཤིས་རྒྱས་བསྡུས་ཇི་ལྟར་འཚམས་པ་བྱ་སྟེ། འཇིག་རྟེན་པའི་གཏོར་མ་མན་
ཆད་དེ་རྣམས་རྗེས་ཀྱི་བྱ་བའོ། །
འདིར་ཡང་རྒྱས་པ་ལ་མོས་ན། ལེགས་གྲུབ་ལས་འབྱུང་བའི་རྒྱུན་བཤགས་དང༌། རྒྱལ་ཆེན་བཞིའི་གཏོར་བསྔོ་ཡང་བྱ་སྟེ།
རྣམ་རྒྱལ་ལྷ་དགུའི་བུམ་ཆོག་ཏུ་བཀོད་ཟིན་ཏོ། །འདི་དག་ཏུ་རྟེན་སྐུ་གཞན་ཡོད་ན། བུམ་པའི་ལྷ་[འོད་དུ་]ཞུ་ཟིན་པའི་སྐབས་
དེར། རྟེན་ལ་བརྟན་བཞུགས་བྱ་སྟེ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་
དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་
སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་[རྟག་
ཏུ་]རྒྱལ་བ་རྣམས་མྱང་ངན་ལས་མི་འདའ་བར་བརྟན་པར་བཞུགས་སུ་གསོལ། བྱེ་བྲག་ཏུ་
བདེ་བར་གཤེགས་པའི་སྐུ་གཟུགས་ཀྱི་འམ། སྐུ་གསུང་ཐུགས་ཀྱི་རྟེན་འདི་རྣམས་ལ་བསྐྱེད་
ཅིང་སྤྱན་དྲངས་པའི་ལྷ་ཚོགས་འདི་རྣམས་ཐམས་ཅད། ཇི་སྲིད་འབྱུང་བ་ཆེན་པོ་ས་ཆུ་མེ་རླུང་
གི་གནོད་པས་མ་ཞིག་གི་བར་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་
བདག་དང་སེམས་ཅན་ཐམས་ཅད་ལ་མགོན་དང་སྐྱབས་དང་དཔུང་གཉེན་དམ་པ་མཛད་དུ་
གསོལ། ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ། ཞེས་མེ་ཏོག་གཏོར། ཨོཾ་ཁྱོད་ཀྱིས་སེམས་ཅན༴ ཞེས་སོགས་བྱའོ། །དེ་
ནས་བསྒྲུབ་བྱ་འགའ་ཞིག་ལ། བཀྲུ་བྱབ་བསྲུང་གསུམ་བྱ་དགོས་ན། མཐེབ་སྐྱུ་ཏིང་ལོ་དང་ཆངས་བུ་གསུམ་གསུམ་ལ། ལག་
ལེན་བཞིན་ཆབ་བཏང༌། བཛྲ་ཡཀྵ་སོགས་སྔགས་ཚན་གསུམ་གྱི་བྱིན་གྱིས་བརླབས། ལས་ཀྱི་རྡོ་རྗེས་གཏོར་མ་བསྐོར་ཞིང༌།
ཨོཾ་སརྦ་བིགྷྣན་བྷྱཿན་མཿསརྦ་ཏ་ཐཱ་ག་ཏ་བྷྱོཿབི་ཤྭ་མུ་ཁེ་བྷྱཿ སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་
ག་ག་ན་ཁཾ་གྲྀཧྞེ་དཾ་བ་ལིང་ཏ་ཡེ་སྭཱཧཱ། སེ་གོལ་གྱི་སྒྲ་དང་བཅས་པ་ལན་གསུམ་གྱི་ཞི་བའི་སྦྱང་བ་དང༌། ཏིང་ལོ་
དང༌། འཆང་བུ་སྦྱར་ལ་བསྐོར་ཞིང་རྡོ་རྗེ་གསོར་བཞིན་པས། །ཨོཾ་སུམྦྷ་ནི་སུམྦྷ་ནི་ཧཱུཾ། གྲྀཧྞ་གྲྀཧྞ་ཧཱུཾ། གྲྀཧྞ་པཱ་ཡ་

གྲྀཧྞ་པཱ་ཡ་ཧཱུཾ། ཨཱ་ན་ཡ་ཧོ་བྷ་ཝཱན་བིདྱ་རཱ་ཛ་ཧཱུཾ་ཕཊ་སྭཱཧཱ། ལན་གསུམ་གྱི་མཐར། ཚེ་དང་ལྡན་པའམ།
དགེ་བའི་བཤེས་གཉེན་ནམ། རྡོ་རྗེ་སློབ་མའམ། སྦྱིན་པའི་བདག་པོའམ། བསྒྲུབ་བྱ་འདི་
ཞེས་བགྱི་བ་ལ་བར་དུ་གཅོད་པར་བརྩོན་པའི་གདོན་བགེགས་ཀྱི་རིགས་གང་ཡིན་པ་དེ་དག་
ཐམས་ཅད་གཏོར་མ་འདི་ལམ་བརྔན། ཏིང་ལོ་འདི་ལམ་སྒྲོན། འཆང་བུ་འདི་ལམ་རྒྱགས་ཀྱི་
ཚུལ་དུ་ཁྱེར་ལ། སའི་ཕྱོགས་འདིར་མ་གནས་པར་གཞན་དུ་སོང་ཤིག །ཅེས་བརྗོད་དེ་ཞི་དྲག་ཕྱེད་
མས་སྦྱང་བ་དང༌། རང་གི་སྙིང་ཁ་ནས་འོད་ཟེར་འཕྲོས། ཁྲོ་བོའི་ཚོགས་འཁོར་དང་བཅས་པ་བཛྲ་
ས་མཱ་ཛཿ ཧཱུཾ་ཡེ་ཤེས་བསྐལ་པ་མེ་ལྟར་འབར་བའི་འོད། ཅེས་པ་ནས། འགྲོ་བའི་དོན་ཕྱིར་མཆོད་
ཀྱིས་གཤེགས་སུ་གསོལ། །ཞེས་པའི་བར་བརྗོད། ཨོཾ་བཛྲ་ཀྲོ་དྷ་རཱ་ཛ་ས་པཱ་རི་ཝཱ་ར་ཨེ་ཧྱེ་ཧི། ཞེས་
སྤྱན་དྲངས། པདྨ་ཀ་མ་ལ་ཡ། སྟྭཾ་གྱིས་གདན་ཕུལ། ཨོཾ་བཛྲ་ཀྲོ་དྷ་རཱ་ཛ་ས་པཱ་རི་ཝཱ་ར་ཨརྒྷཾ་ནས། ནཻ་
ཝེ་ཏྱའི་བར་ཕུལ། སྤྲོས་པ་ལ་དགའ་ན། ཆོས་ཉིད་སྟོང་པ་སོགས་ཀྱི་ཡང་བསྟོད། བསྡུ་ན། འཇིགས་པའི་ཧཱུཾ་སྒྲ་
ངེས་སྒྲོག་ཅིང༌། །བགེགས་རྣམས་མ་ལུས་འཇོམས་མཛད་པ། །དངོས་གྲུབ་མ་ལུས་སྩོལ་པའི་
ལྷ། །བགེགས་ཀྱི་དགྲ་ལ་ཕྱག་འཚལ་བསྟོད། །ཧཱུཾ་མཛད་ཀྱི་ཕྱག་རྒྱ་བྱས་ཏེ། ན་མོ་རྗེ་བཙུན་རྩ་བ་
དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་
རྒྱས༴ ཆོས་ཀྱི༴ དགེ་འདུན་གྱི༴ གསང་སྔགས་ཀྱི་རྒྱལ་པོ་ཁྲོ་བོ་རྣམས་ཀྱི༴ གཟུངས་སྔགས་
ཀྱི་རྒྱལ་མོ་ཁྲོ་མོ་རྣམས་ཀྱི༴ བདེན་པ་ཆེན་པོས་བྱིན་གྱིས་བརླབས་གྱིས། བསྒྲུབ་བྱ་འདི་ཞེས་བགྱི་
བ་ལ། བར་དུ་གཅོད་པར་རྩོམ་པའི་གདོན་བགེགས་ལོག་པར་འདྲེན་པའི་ཚོགས་ཐམས་ཅད་
ཡེ་ཤེས་ཆེན་པོའི་རང་བཞིན་རྡོ་རྗེ་ཁྲོ་བོའི་བཀའ་ཐོས་པས་སའི་ཕྱོགས་འདིར་མ་གནས་པར་
གཞན་དུ་སོང་ཤིག །གང་དག་མི་འགྲོ་བ་དེ་དག་དུས་གསུམ་གྱི་དེ་བཞིན་གཤེགས་པ་ཐམས་
ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ལས་བྱུང་བའི་ཁྲོ་བོའི་རྡོ་རྗེ་འབར་ཞིང་རབ་ཏུ་
འབར་བ་འདིས་ཁྱེད་རྣམས་ཀྱི་མགོ་བོ་ཚལ་བ་བརྒྱར་འགས་པར་འགྱུར་རོ། །

ཞེས་ལྷའི་ང་རྒྱལ་ཤུགས་དྲག་པོས་རྡོ་རྗེ་གསོར་ཞིང་ཡུངས་ཀར་གྱིས་བྲབ། གུ་གུལ་སོགས་ཀྱིས་བདུག་ཅིང༌། བདུད་
རྩི་འཁྱིལ་བའི་སྔགས་རིང་ཐུང་རྣམས་དྲག་ཏུ་བཟླ་ལ། སྤྲོས་པ་ལ་དགའ་ན་རོལ་མོའི་སྒྲ་བྱེད་ཅིང༌། རྣམ་འཇོམས་ཀྱི་སྙིང་པོ་
དང༌། ཉེ་སྙིང་བཟླ་བའི་སྲོལ་སྣང་བ་ཡང་འགལ་བ་མེད་པར་སེམས། རྒྱས་པ་ལ་དགའ་བས་ཁྲོ་བོ་ལ་མཆོད་བསྟོད་བདེན་བརྡར་
བགེགས་བསྐྲད་རྣམས་ལན་གསུམ་བྱེད་པའི་སྲོལ་ཡང་སྣང་ངོ༌། །དེ་ནས་ཏིལ་ལམ་ཡུངས་ཀར་གྱི་སྦྱང་བ་ནི། བསྒྲུབ་བྱ་རང་ཉིད་
ཀྱི་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད། སྙིང་གར་ཡི་གེ་ཀཾ་ཡིག་
ནག་པོའི་རྣམ་པར་གནས་པ། སྣ་སྒོར་སྡིག་པ་རྭ་ཅན་གྱི་རྣམ་པར་གྱུར་ནས། མདུན་གྱི་ཏིལ་
ལམ་ཡུངས་ཀར་ལ་ཐིམས། དེ་ཉིད་གཡས་སུ་ཡེ་ཤེས་ཀྱི་མེས་བསྲེགས། གཡོན་དུ་ཆོས་ཉིད་
ཀྱི་རྒྱ་མཚོར་དོར་བར་འགྱུར། ཨོཾ་སརྦ་པཱ་པཾ་ད་ཧ་ན་བྷསྨི་ཀུ་རུ་ཡེ་སྭཱཧཱ། ལན་གསུམ་བཟླས། ཏིལ་
ལམ་ཡུངས་ཀར་བསྐོར་ཞིང་མེ་དང་ཆུར་དོར། རང་གི་སྙིང་ཁ་ནས་འོད་ཟེར་འཕྲོས། སངས་རྒྱས་དང་
བྱང་ཆུབ་སེམས་དཔའ་རྡོ་རྗེ་རྣམ་པར་འཇོམས་པའི་ལྷ་ཚོགས་དང་བཅས་པ། མདུན་གྱི་ནམ་
མཁར་བཛྲ་སཱ་མ་ཛཿ མཆོད་བསྟོད་བསྡུས་པ་ཞིག་བྱ། འདི་སྐད་བདག་གིས་ཐོས་པ་ནས། ཨ་མྲྀ་ཏེ་ཧཱུཾ་
ཕཊ་ཀྱི་བར་ཚར་ཅིག་བརྗོད་ལ། སརྦ་པཱ་པཾ་བྷྱཿ ཤནྟིཾ་ཀུ་རུ་སྭཱཧཱ། དེ་བཞིན་དུ་སྦྱར་ཏེ། སརྦ་བིགྷྣཱན་བྷྱ༴ 
སརྦ་དུཥྚན༴ སརྦ་གྲ་ཧེ༴ སརྦ་ཛྭ་རེ༴ སརྦ་བྱཱ་ཏི༴ སརྦ་ཨུ་པ་དྲཱ་བེ༴ སརྦ་ཨ་ཀ་ལ་མྲིཏྻ༴ སརྦ་དུ་
ར་སོ་བ་ནི༴ སརྦ་དུ་ར་མི་ཏེ༴ སརྦ་ཙིཏྟ་ཀུ་ལེ་བྷྱཿཤནྟིཾ་ཀུ་རུ་སྭཱ་ཧཱ། ཞེས་བརྗོད་ཅིང་ཁྲུས་བྱར་གཞུག ནད་
པའི་རིགས་འགའ་ཞིག་སོགས་དངོས་སུ་ཁྲུས་བྱར་མི་འདོད་ན། མེ་ལོང་ལ་གཟུགས་བརྙན་ཤར་བ་ལ་བཀྲུའོ། །
བྱབས་པ་ནི། རྨ་བྱའི་སྒྲོ་མདོངས་ཀྱི་དབུས་སུ་ཟླ་བ་ལ་སྔགས་ཀྱི་འཕྲེང་བ་འཁོད། དེ་ལས་འོད་ཟེར་འཕྲོས། བསྒྲུབ་བྱའི་
ནད་གདོན་སྡིག་སྒྲིབ་ཐམས་ཅད་རྡོ་ཁབ་ལེན་གྱི་ལྕགས་ཕྱེ་ལེན་པ་ལྟར་བླངས་ཏེ་ཕྱིར་དོར་བར་མོས་ལ། གཟུངས་ཡོངས་རྫོགས་
སམ་ཉེ་སྙིང་གི་མཐར། སརྦ་པཱ་པཾ་བྷྱཿ སོགས་ལ། ཤནྟིཾ་ཀུ་རུའི་ཚབ་ཏུ། ཨ་པ་ན་ཡ་སྭཱཧཱ། ཞེས་པ་བཏགས་
ལ་བྱབ། མི་མཐུན་པའི་ཕྱོགས་དེ་རྣམས་སླར་མི་ལྡོག་པར་བྱ་བའི་ཆེད་དུ་བསྲུང་བ་བྱ་བ་ནི། བསྒྲུབ་བྱའི་སྤྱི་བོ་དང༌། མདུན་རྒྱབ་
དང༌། དཔུང་པ་གཡས་གཡོན་དང༌། དཔྱི་གཡས་གཡོན་ཏེ། གནས་བདུན་དུ་རྡོ་རྗེ་རྒྱ་གྲམ་རེ་རེ། དེ་ལས་དེ་འདྲ་བའི་རྡོ་རྗེ་དཔག་

ཏུ་མེད་པ་སྤྲོས་ནས། ལུས་ལ་རྡོ་རྗེའི་གོ་བསྐོན་པར་གྱུར། གཟུངས་ཡོངས་རྫོགས་སམ་ཉེ་སྙིང་གི་མཐར། སརྦ་པཱ་པཾ་བྷྱཿ
སོགས་ལ། རཀྵཿརཀྵཿ ཞེས་བཏགས་ལ་བསྒྲུབ་བྱའི་གནས་བདུན་དང༌། སྤྱི་བོར་རྡོ་རྗེ་རྒྱ་གྲམ་དུ་བཞག །མཐར། རྒྱལ་
བ་སྲས་བཅས་བདེན་པའི་བྱིན་རླབས་དང༌། །རྡོ་རྗེ་རྣམ་པར་འཇོམས་པའི་ནུས་མཐུ་ཡིས། །
འགྲོ་བ་འདི་ནི་བདག་གིས་བསྲུངས་ཟིན་གྱིས། །འདི་ལ་སུས་ཀྱང་གནོད་པ་མ་བྱེད་ཅིག །དེ་
ནས། སྡིག་པ་ཐམས་ཅད་བྱང་བྱས་ཏེ། །ཞེས་པ་མན་ཆད་ཚར་ཅིག་སྟོན་ལ། ནམ་མཁར་བཞུགས་པའི་ལྷ་རྣམས་
ལ་དམིགས་ནས་མཆོད་བསྟོད་ཅིག་བྱས་ཏེ། ཨོཾ་ཁྱོད་ཀྱི་སེམས་ཅན་སོགས། གཤེགས་སུ་གསོལ། བསྒྲུབ་བྱ་
ལ་རོལ་མོའི་སྒྲ་དང་བཅས་ཏེ། བཀྲ་ཤིས་ཀྱི་ཚིགས་སུ་བཅད་པ་བརྗོད་དོ། །ཡང་བསྒྲུབ་བྱ་དབང་བསྐུར་ཐོབ་པ་སོགས་འགའ་
ཞིག་ལ། ལས་ཀྱི་རྗེས་མ་བསྡུས་པར། བུམ་པའི་ལྷ་ཞུ་ཟིན་མ་ཐག་ཏུ། བསྒྲུབ་བྱའི་བྱ་བ་རྣམས་བྱས་ལ། མགྲོན་དང་ཁྲུས་ཀྱི་
ལྷ་ལྷན་ཅིག་ཏུ་གཤེགས། དེ་ནས་ལས་རྗེས་བསྡུས་ཏེ། སྨོན་ལམ་དང་བཀྲ་ཤིས་རྒྱས་པ་བརྗོད་པའི་ལུགས་ཀྱང་ཡོད་དོ། །ཀུན་
ལ་གྲགས་ཤིང་ཡིག་གེ་མང་ཡོད་ཀྱང༌། །གཞན་གྱི་བསྐུལ་ཕྱིར་མདོ་ཙམ་བྲིས་པ་ཡིན། །གང་དེས་དགེ་བས་མཐའ་ཡས་འགྲོ་བ་
ཀུན། །རྡོ་རྗེ་རིགས་ཀྱི་གཙོ་བོ་ཐོབ་པར་ཤོག །ཅེས་པ་འདི་ཡང་དོན་གཉེར་བ་མང་པོའི་ངོར། རྒྱལ་ཁམས་པ་ཏཱ་ར་ནཱ་ཐས་སྦྱར་
བ་སྟེ། དཔལ་ཇོ་མོ་ནང་གི་རི་ཁྲོད་དུའོ། །དགེ་ལེགས་འཕེལ། བཀྲ་ཤིས། སྐོས་བྱེད་དགེ་སློང་མཆི་མེད་སོར་རྩེས་སྐྲུན། །དགེ་
བས་འགྲོ་ཀུན་སངས་རྒྱས་ཀྱི། །གོ་འཕང་མྱུར་དུ་ཐོབ་པ་དང༌། རྒྱལ་ཁམས་ཀུན་དུ་དར་ཞིང་རྒྱས་པའི་བཀྲ་ཤིས་ཤོག །མངྒལཾ། །

༄༅། །དཀྱིལ་འཁོར་ཆེན་པོའི་རྡུལ་ཚོན་ཀླུ་ལ་གཏོད་པའི་
ལག་ལེན་བཞུགས་སོ། །
༄༅། །ཨོཾ་སྭཱ་སྟི། དཀྱིལ་འཁོར་ཆེན་པོའི་རྡུལ་ཚོན་ཀླུ་ལ་གཏོང་པའི་ལག་ལེན་ནི། མཆོད་པའི་ཡོ་བྱད་སོགས་
ཚོགས་པར་བྱས་ནས། རྡུལ་ཚོན་བཀུར་སྟི་དང་བཅས་ཏེ། ཆུ་རྒྱུན་རྒྱ་མཚོར་འབབ་པའི་ཆུ་བོའམ། མཚོ་སོགས་གཏིང་ཟབ་ཅིང་
སྐམ་པར་མི་འགྱུར་བའི་ཆུ་འགྲམ་དུ་རྡོ་ལེབ་བམ་མཎྜལ་ལ་རྡུལ་ཚོན་གྱིས་པདྨ་དཀར་པོ་འདབ་བརྒྱད་ལེགས་པར་འབྲི་བའམ་
སྤར་བཏབ་ཀྱང་རུང་སྟེ། ལྟེ་བ་དང་འདབ་མ་ལ་རྡུལ་ཚོན་ནམ་མེ་ཏོག་གི་ཚོམ་བུ་བཀོད། དེའི་མདུན་དུ་མཆོད་ཡོན་ལ་སོགས་
པའི་ཆུ་དང༌། གཡས་སུ་ཉེར་སྤྱོད་ལྔ། མདུན་ནས་འགོ་བརྩམས་ཏེ་རྒྱབ་ཀྱི་བར་དུ་བཤམ། གཡོན་དུ་དཀར་གཏོར་འོ་མས་བྲན་
པ་དང༌། སྣོད་གཅིག་ཏུ་འོ་ཐུག་གམ། མ་འབྱོར་ན་འོ་མ་ཕལ་པ་བླུག །དེའི་མདུན་རྒྱབ་གཡས་གཡོན་གང་བདེ་བ་ཞིག་ཏུ་ཅུང་
ཟད་སྟེགས་བུ་མཐོ་བར་བུམ་པ་ལ་སོགས་པའི་སྣོད་བཟང་པོར་རྡུལ་ཚོན་བཞུགས་སུ་གསོལ། གླ་རྩི་སོགས་ཀླུ་ལ་གནོད་པར་
འགྱུར་བ་སྤངས་པའི་བདུག་སྤོས་བརྟུལ་ཞིང༌། ལས་བུམ་གྱི་ལྷའི་སྔགས་བདུན་ཙམ་བཟླས་ལ། མཆོད་པ་སོགས། ཨ་མྲྀ་
ཏའམ་སུམྦྷས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་བྷྲུཾ་ལས་བྱུང་བའི་སྣོད་ཡངས་ཤིང་
རྒྱ་ཆེ་བའི་ནང་དུ། ཨོཾ་ཨཱཿཧཱུཾ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞེས་པ་
ནས། རོལ་མོ་གཟུགས་སྒྲ་དྲི་རོ་རེག་བྱ་འདོད་པའི་ཡོན་ཏན་བསམ་གྱིས་མི་ཁྱབ་པ་དང་བཅས་
པར་གྱུར། ཨོཾ་བཛྲ་ཨརྒྷཾ་སྭཱཧཱ་ནས། ཤཔྟ་ཨཱཿཧཱུཾ། ཡང་བསངས་སྦྱངས། སྟོང་པའི་ངང་ལས་ཧཱུཾ་ལས་
བྱུང་བའི་སྲུང་འཁོར་གྱི་དབུས་སུ། པཾ་ལས་བྱུང་བའི་རྒྱ་མཚོ་ཁ་དོག་དཀར་པོ་རིན་པོ་ཆེ་དང༌།
མེ་ཏོག་གིས་གང་བ། རླབས་འཕྲེང་དང་བཅས་པའི་དབུས་སུ་པཾ་ལས་པདྨ་དཀར་པོ་འདབ་
མ་བརྒྱད་པའི་ལྟེ་བ་ལ། ཧཱུཾ་ལས་རྡོ་རྗེ་དཀར་པོ་ཧཱུཾ་གིས་མཚན་པ་ལས། རྡོ་རྗེ་སེམས་དཔའ་
དཀར་པོ་རྡོ་རྗེ་དང་དྲིལ་བུ་འཛིན་པ། རང་སྣང་གི་ཡུམ་གྱིས་འཁྱུད་པའོ། །རང་གི་སྙིང་ག་

ནས་འོད་ཟེར་འཕྲོས། རྒྱ་མཚོ་ཆེན་པོ་ནས་ཀླུ་ཆེན་པོ་བརྒྱད་ལ་སོགས་པ་ཀླུའི་ཚོགས་དཔག་
ཏུ་མེད་པ་ཨོཾ་བཛྲ་ས་མཱ་ཛཿ སུམྦྷའམ། ཨ་མྲྀ་ཏས་བསངས། ཛཿཧཱུཾ་བཾ་ཧོཿགདན་ལ་འཁོད་པར་གྱུར་
པ་ནི་འདབ་མ་བརྒྱད་ལ། ཤར་དུ་མཐའ་ཡས། ལྷོར་ནི་པདྨ་དང༌། ནུབ་ཏུ་འཇོག་པོ། བྱང་དུ་ནོར་
རྒྱས་དང༌། མེ་རུ་དུང་སྐྱོང་བདེན་བྲལ་ཀརྐོ་ཊ། རླུང་དུ་རིགས་ལྡན་དབང་ལྡན་པདྨ་ཆེ། ཐམས་
ཅད་ཀྱང་ལྷའི་ལུས་ཅན་སྐུ་མདོག་དཀར་པོ་སྦྲུལ་མགོའི་གདེངས་ཀ་བདུན་དང་ལྡན་པ། སྦྲུལ་
མཇུག་འཁྱིལ་ཞིང་དར་དང་རིན་པོ་ཆེའི་རྒྱན་གྱིས་བརྒྱན་པ། ཕྱག་ཐལ་མོ་སྦྱར་ཞིང་རང་རང་
གི་རིག་མའི་ཚོགས་དང་བཅས་པ། མཐའ་སྐོར་དུ་ཀླུའི་རིགས་ཐམས་ཅད་ཀྱིས་བསྐོར་ཏེ་
བཞུགས་པར་གྱུར། ཨོཾ་སརྦ་ནཱ་ག་ཨ་དྷི་པ་ཏི་ས་པཱ་རི་ཝཱ་ར་ཨརྒྷཾ་པྲ་ཏཱིཙྪ་སྭཱཧཱ་ནས། ཤཔྟའི་བར་
གྱིས་མཆོད། གདེངས་ཀ་ནོར་བུ་འབར་བའི་འོད་ཟེར་གྱིས། །ས་འོག་མུན་པའི་ཚོགས་རྣམས་
རབ་འཇོམས་ཤིང༌། །བསྟན་ལ་རབ་དགའ་མཐུ་སྟོབས་བསམ་མི་ཁྱབ། །ཀླུ་རྒྱལ་འཁོར་དང་
བཅས་ལ་ཕྱག་འཚལ་བསྟོད། །ལག་པ་གཡོན་པ་གདེངས་ཀའི་ཚུལ་དང༌། གཡས་པ་མཆོག་སྦྱིན་གྱི་ཕྱག་རྒྱ་བྱས་ལ།
ཨོཾ་ཀླུ་རྒྱལ་མཐའ་ཡས་ནོར་རྒྱས་བུ། །འཇོག་པོ་དང་ནི་སྟོབས་ཀྱི་རྒྱུ། །པདྨ་པདྨ་ཆེན་པོ་དང༌། །
དུང་སྐྱོང་དང་ནི་རིགས་ལྡན་དང༌། །ལྷ་མོ་ལྷ་མོ་ཆེན་པོ་དང༌། །ཟླ་བའི་སྤྱི་གཙུག་སྤྱི་གཙུག་
ཆེ། །དབྱུག་འཛིན་དབྱུག་འཛིན་ཆེན་པོ་དང༌། །སོག་མ་མེད་དང་ཧུ་ལུཎྜ། །དགའ་བོ་དང་ནི་
ཉེ་དགའ་འོ། །རྒྱ་མཚོ་རྒྱ་མཚོ་ཆེན་པོ་དང༌། །ཚ་བ་ཚ་བ་ཆེན་པོ་དང༌། །དཔལ་གྱི་འོད་དང་
འོད་པོ་ཆེ། །རིན་ཆེན་འོད་དང་གཟུགས་མཛེས་དང༌། །གཟུགས་མཛེས་ཆེན་པོ་སྦྲུལ་བཟང་
དང༌། །ལྟོ་འཕྱེ་ཆེན་པོ་ཤཱི་ལི་དང༌། །ཤཱི་ལི་ཆེན་པོ་རྣམ་དག་གོ །ཨོཾ་བྷཀྵ་བྷཀྵ་ཨ་གཙྪ་ཨཱ་གཙྪ་
མཧཱ་ནཱ་ག་ཨ་དྷི་པ་ཏི་སརྦ་བྷུརྦྷུ་ཝ་ཕྲུཾ་ཕྲུཾ་སྭཱཧཱ། ཞེས་པ་ལན་གསུམ་མམ་ལྔའམ། ལན་བདུན་གྱིས་གཏོར་མ་ཕུལ།
གོང་བཞིན་མཆོད་བསྟོད་བྱ། མཆོད་སྦྱིན་གཏོར་མ་འདི་བཞེས་ལ་ནས། ཡིད་ལ་འདོད་པ་ཀུན་འགྲུབ་
ཤོག །ཀླུའི་རྒྱལ་པོ་འཁོར་དང་བཅས་པ་རྣམས་ཀྱིས། དེང་དེ་བཞིན་གཤེགས་པ་རྣམས་

ཀྱིས་བྱིན་གྱིས་བརླབས་པའི་རྡུལ་ཚོན་རིན་པོ་ཆེ་འདི་རྣམས་བདག་གིར་མཛད་ནས། ཡང་
དག་པར་མཆོད་པ་བྱེད་པ་སོགས་མདོར་ན་ས་ཕྱོགས་འདི་ཉིད་ནས་བརྩམས་ཏེ། རྒྱ་མཚོ་
ཆེན་པོའི་གཏིང་མཐར་ཐུག་པའི་བར་དུ་གནས་པའི་སེམས་ཅན་རྣམས་ལ་ཕན་པ་རྒྱ་ཆེན་པོ་
འབྱུང་བར་མཛད་དུ་གསོལ། གཞན་ཡང་སངས་རྒྱས་ཀྱི་བསྟན་པ་དར་བ་དང༌། སེམས་ཅན་
ལ་བདེ་སྐྱིད་འབྱུང་བ་དང༌། ས་ཕྱོགས་འདི་སྐོར་དུ་ལོ་ལེགས་ཤིང་ནད་མེད་པ་ལ་སོགས་པ།
དགེ་ཞིང་བཀྲ་ཤིས་པར་མཛད་དུ་གསོལ། བདག་ཅག་དཔོན་སློབ་ཡོན་མཆོད་རྣམས་ཀྱི་ཞེས་
པའམ། གཙུག་ལག་ཁང་ན་གནས་པའི་དགེ་འདུན་རྣམས་ཀྱི། ཞེས་སོགས་ཇི་ལྟར་སྐབས་སུ་བབ་པའི་ཚིག་
སྦྱར་ལ། ཆོས་སྤྱོད་འཕེལ་བ་དང༌། བར་ཆད་ཞི་བ་དང༌། བསྟན་པ་རྒྱས་པ་དང༌། ཡིད་ལ་བསམ་
པའི་དོན་ཐམས་ཅད་གེགས་མེད་དུ་འགྲུབ་པར་མཛད་དུ་གསོལ། ཨོཾ་ཕུན་སུམ་ཚོགས་པ་
མངའ་བ་སོགས་ཀྱིས་བཀྲ་ཤིས་བརྗོད། སེམས་ཅན་ཐམས་ཅད་བདེ་གྱུར་ཅིག །སེམས་ཅན་ཐམས་
ཅད་སྐྱོན་མེད་པ། །གང་གི་ལམ་གྱིས་གྲོལ་གྱུར་པ། །དེ་ཡིས་སངས་རྒྱས་མྱུར་ཐོབ་ཤོག །མ་
བསྒྲལ་བ་རྣམས་བསྒྲལ་བ་དང༌། །མ་གྲོལ་བ་རྣམས་དགྲོལ་བར་བགྱི། །རྣལ་འབྱོར་གཙུག་
ལག་བསྟན་བཅོས་ལ། །ད་ལྟ་ཉིད་དུ་གནས་པར་ཤོག །ཡིག་བརྒྱའི་མཐར། གཙོ་བོ་ནུས་པ་མ་
མཆིས་པས་སོགས་དང༌། ཨོཾ་ཁྱོད་ཀྱིས་སེམས་ཅན་དོན་ཀུན་མཛད། སོགས་ཀྱི་མཐར། གཙྪ་གཙྪ་
སྭསྠཱ་ནཱཾ། ཨོཾ་ཨཱཿཧཱུཾ་མུཿ ཞེས་རོལ་མོའི་སྒྲ་དང་བཅས། ཀླུ་རྣམས་གཤེགས་པར་མོས། ཛཿཧཱུཾ་བཾ་ཧོཿ ཞེས་རྡོ་རྗེ་
སེམས་དཔའ་རང་ལ་བསྡུ་བའམ་མི་དམིགས་པར་སྦྱངས། ཐོག་མར་རྡུལ་ཚོན་ཆུ་བོར་བླུག །མཆོད་པ་ཡང་ཞལ་ཟས་
ནས་མཆོད་ཡོན་གྱི་བར་རིམ་གྱིས་བསྡུས་ནས་ཆུ་བོར་དོར། དེ་མ་ཐག་ཀླུ་བརྒྱད་ཀྱི་དཀྱིལ་འཁོར་ཉིད་ཀྱང་ཆུ་ལ་དོར། གཞི་མ་
མཎྜལ་ཡོད་ན་དེར་འཁྲུ་ཞིང༌། རྡུལ་ཚོན་གྱི་སྣོད་བུམ་པའང་ལེགས་པར་བཀྲུས་ནས་ཆུ་གཙང་མས་དགང་སྟེ། ཨོཾ་རུ་རུ་སྥུ་
རུ་སོགས་སངས་རྒྱས་སྤྱན་མའི་སྔགས་བཟླ་བཞིན་དུ་དཀྱིལ་འཁོར་ཁང་པར་འོང་བར་བྱའོ། །འདི་ལ་ཀླུ་བརྒྱད་པོ་རང་རང་གི་
ཁ་དོག་སོ་སོར་བྱེད་པའང་ཡོད་དེ། མཐའ་ཡས་སྔོ་ལ་པདྨ་དཀར། །འཇོག་པོ་ནོར་རྒྱས་དམར་དང་ལྗང༌། །དུང་སྐྱོང་དུང་མདོག་

སྟོབས་རྒྱུའང་ལྗང༌། །རིགས་ལྡན་སྔོ་ལ་པད་ཆེན་སེར། །ཞེས་འདོད་པ་ལྟར་བྱས་ཀྱང་རུང༌། གསང་འདུས་སྐོར་དང་གཤིན་རྗེ་
གཤེད་སྐོར་ནས་ཁྲོ་བོའི་རྒྱན་གྱི་སྐབས་སུ་བཤད་པ་ལྟར་ཡང་རུང༌། ཕྱོགས་དང་སྐུ་མདོག་རྣམས་དུར་ཁྲོད་ཀྱི་སྐབས་འབྱུང་བ་
ལྟར་བྱས་ནའང་འགལ་བ་མེད། གཞན་ཡང་རྡོ་རྗེ་གུར་ལས་གཏོར་མའི་སྐབས་སུ་གསུངས་པ་ལྟ་བུ་ལ་སོགས་པ་ཇི་ལྟར་འོས་
པར་སྦྱར་ཡང་རུང་ངོ༌། །ཕྱོགས་གཡོན་སྐོར་དུ་བྱེད་ན། དབང་པོར་མཐའ་ཡས་བྱང་ཕྱོགས་ནོར་རྒྱས་དང༌། །ཆུ་བདག་འཇོག་པོ་
གཤིན་རྗེར་པདྨའོ། །ཞེས་འདོན་པ་བསྒྱུར། གཞན་ཡང་མཚམས་ཀྱི་སྐོར་ལུགས་དབང་ལྡན་ཐོག་མར་བྱེད་པའང་ཡོད་པས། ཇི་
ལྟར་འོས་པ་རིག་པས་དཔྱད་དོ། །དབུས་སུ་རྡོ་རྗེ་སེམས་དཔའ་མི་བྱེད་པར། ཆུ་ལྷ་དཀར་པོ་སྦྲུལ་ཞགས་དང་ཨུཏྤལ་འཛིན་པ།
རིག་མ་དང་བཅས་པ་སྒོམ་པའང་ཡོད་ཅིང༌། ཕུཿཡིག་བརྒྱད་ལས་ཀླུ་བརྒྱད་བསྐྱེད་པ་སོགས་སྣ་ཚོགས་ཡོད་དེ། དེ་དག་ཇི་ལྟར་
འོས་པ་སྐབས་སུ་གང་བབ་ཏུ་སྦྱོར་ཤེས་ན་སོ་སོར་སྦྱར་བར་བྱ་ལ། མིན་ན་ཡང་གོང་དཀྱུས་སུ་བཤད་པ་ཉིད་གསང་བ་སྤྱིའི་ཆོ་ག་
ཡིན་པས་རྣལ་འབྱོར་བླ་ན་མེད་པའི་དཀྱིལ་འཁོར་གང་ལ་ཡང་སྦྱོར་དུ་རུང་བར་ཤེས་པར་བྱའོ། །ཞེས་པའང་དོན་གཉེར་འགའ་
ཞིག་གིས་བསྐུལ་པའི་ངོར། ཏཱ་ར་ནཱ་ཐས་སྨྲས་པའོ།། །།གཅིག་ཞུས། མངྒ་ལཾ།

༄༅། །རབ་གནས་ཀྱི་ཆོ་ག་འགྲོ་ཕན་རྒྱས་བྱེད་ཅེས་བྱ་བ་
བཞུགས་སོ། །
༄༅། །ན་མོ་བཛྲ་དྷ་ར་ཡ། དཀྱིལ་འཁོར་ཐམས་ཅད་ཀྱི་ཐུན་མོང་དུ་སྤྱོད་པ་གསང་བ་སྤྱིའི་ཆོ་ག་ལས་བརྩམས་
པའི་རབ་གནས་འབྲིང་པོ་འགྲོ་ཕན་རྒྱས་བྱེད་ཅེས་བྱ་བ། སངས་རྒྱས་ལ་ཕྱག་འཚལ་ལོ། །བླ་མ་མཆོག་དང་ལྷག་པའི་ལྷ། །
དཀྱིལ་འཁོར་གཙོ་ལ་གུས་བཏུད་ནས། །སྐུ་གཟུགས་ལ་སོགས་བྱིན་རླབས་པའི། །ཆོ་ག་བསྡུས་པ་བྲི་བར་བྱ། །དེ་ལ་སློབ་
དཔོན་མཚན་ཉིད་དང་ལྡན་པས་དུས་གཟའ་ཚེས་སྐར་མ་སྦྱོར་བ་བྱེད་པ་སོགས་བཟང་བ་ལ་རབ་གནས་ཀྱི་དངོས་གཞི་འབྱུང་
བར་བྱ་སྟེ། དེ་ལ་རྡུལ་ཚོན་ནམ། རས་བྲིས་སམ། བློས་བསླང་ལ་སོགས་པ་ཕྱིའི་དཀྱིལ་འཁོར་ལ་རྟེན་པའམ། ཏིང་ངེ་འཛིན་གྱི་
དཀྱིལ་འཁོར་འབའ་ཞིག་ལ་རྟེན་པ་ཡིན་ཡང་རུང་སྟེ། དཀྱིལ་འཁོར་རྒྱས་པ་གཅིག་ལ་རྟེན་ན་ངེས་པར་བཟང་ཞིང༌། ལྷ་དཔའ་
བོ་གཅིག་པ་ལ་སོགས་པའི་རྣལ་འབྱོར་ལ་རྟེན་པས་ཀྱང་རུང་བ་ཙམ་ནི་ཡིན་ནོ། །དེ་ཡང་སྐབས་འདིར་བསྡུས་པ་ལ་མོས་པའི་
ལུགས་ཕྱིའི་དཀྱིལ་འཁོར་རྒྱས་པ་མི་བྱེད་པ་ལྟར་ན། ས་ཕྱོགས་གང་ཡང་རུང་བར་སྟེགས་བུའི་སྟེང་དུ་མཎྜལ། །དབུས་སུ་མེ་ཏོག་
གི་ཚོམ་བུ་དགུ་ཚོམ། དེའི་ཕྱི་རོལ་དུ། ཕྱོགས་བཞིར་ཚོམ་བུ་གཉིས་གཉིས་དང༌། མཚམས་བཞིར་རེ་རེ། དེའི་ཕྱི་རོལ་ཕྱོགས་
བཞིར་ཅུང་ཟད་ཆེ་བའོ། །བསྡུ་ན་དེ་ཙམ་གྱིས་ཆོག་ལ། སྤྲོ་ན་མཚམས་བཞིར་ཆུང་བ་རེ་ཡང་འགོད། སྟེང་འོག་གི་ཁྲོ་བོའི་ཚོམ་
བུ་དེའི་ཤར་ནུབ་ཏུ་བཀོད། དེའི་སྟེང་དུ་མཉྫི་ལ་རྣམ་རྒྱལ་བུམ་པ་བཅའ་བའམ། ཡང་ན་དེའི་གཡས་གཡོན་གང་རུང་དུ་བཅས་
ཀྱང་རུང༌། ལས་བུམ་ནི་མཎྜལ་བཅས་ཕྱིན་ཆད་དེའི་གཡོན་དུ་ངེས་པར་འཆའ། དེའི་མདུན་དུ་མཆོད་གཏོར་ཡང་སྤྱི་དང་མཐུན་
པར་བཤམས། གོ་སྐབས་ཡངས་པའི་ཕྱོགས་གང་ཡང་རུང་བ་གཅིག་ཏུ་གདན་པདྨ་འདབ་བརྒྱད་རྡུལ་ཚོན་ནམ་རས་བྲིས་གང་
ཡིན་ཡང་བཞག །དེ་ཡང་མ་འབྱོར་ན་གཞི་གཙང་མ་ཇི་ལྟར་འོས་པས་ཆོག །དེའི་སྟེང་དུ་འབྱོར་ཞིང་སྤྲོ་ན་ཁྲུས་ཀྱི་བུམ་པ་བརྒྱད་
ཕྱོགས་མཚམས་བརྒྱད་དུ་བཤམས་ཤིང༌། དབུས་སུ་མཉྫིའི་སྟེང་ཁྲུས་གཞོང་དང༌། མེ་ལོང་གོས་ཟུང་དྲི་བཟང་སོགས་ཀྱང་བཞག་
པར་བྱ། བརྒྱད་མ་འབྱོར་ན་བུམ་པ་བཞིའམ། དེ་ཡང་མ་འབྱོར་ན་གཅིག་གིས་ཀྱང་རུང་སྟེ། བཞི་ཡོད་ན་ཕྱོགས་བཞིར་བུམ་པ་

དང༌། དབུས་སུ་མཉྫི་འགོད། གཅིག་ལས་མེད་ན་དབུས་སུ་བུམ་པ་འགོད་དོ། །
སྐུ་གཟུགས་ལ་སོགས་པ་གང་རབ་ཏུ་གནས་པར་བྱ་བ་རྣམས་ཀྱང་མངོན་དུ་ཕྱོགས་པར་བྱའོ། ། དེ་ལ་རབ་གནས་ཉིན་
གཅིག་པའི་ཆོ་ག་ལ་སྤྱི་སྡོམ་ནི། ཡོ་བྱད་ཚོགས་དང་བཀོད་པ་ལེགས་པར་བཤམས། །སྔོན་འགྲོ་གཉིས་དང་བདག་བསྐྱེད་བུམ་པ་
སྒྲུབ། །སྦྱང་བ་ཁྲུས་གསོལ་རྟེན་བསྐྱེད་ཡེ་ཤེས་དགུག །དབང་བསྐུར་མཆོད་པ་སྤྱན་དབྱེ་མངའ་དབུལ་བྱ། །གསོལ་གདབ་རྗེས་
མཆོག་གཏོར་མ་ཡོན་བདག་བསྒོ། །ཤིས་བརྗོད་རྗེས་བསྡུ་སྦྱིན་སྲེག་ཞེས་པ་སྟེ། །ཆོ་གའི་རིམ་པ་བཅོ་བརྒྱད་ཉིད་དུ་འདུས། །དང་
པོར་བྱ་བ་གཉིས་དང་ཉི་ཤུའོ། །མདུན་བསྐྱེད་དཀྱིལ་འཁོར་རྒྱས་པ་ཡོད་ན་བསྣན། །མེད་ན་བུམ་པ་མཎྜལ་ལྷན་ཅིག་སྒྲུབ། །སྦྱང་
བ་ལ་གསུམ་ཁྲུས་གསོལ་གཉིས་སུ་བཤད། །ཡེ་ཤེས་དགུག་ལ་སྤྱན་འདྲེན་བགེགས་བསྐྲད་དང༌། །མཆོད་དང་གསོལ་བཏབ་{སྲེ་
[སྟེ་]བ་ཞེས་ཏེ་ལྔ། །མཆོད་པའི་སྐབས་སུ་མཆོག་གྱུར་སྦྱིན་སྲེག་ཡིན། །ཟས་མཆོག་བྱུག་པ་སོ་རྩི་མཆོད་བསྟོད་དང༌། །ཡོ་བྱད་
སྔགས་ཀྱི་མངའ་དབུལ་ཞེས་པ་བདུན། །བརྟན་བཞུགས་གཉིས་དང་སྔགས་དང་ཆེད་བརྗོད་དེ། །གསོལ་བཏབ་ཡན་ལག་བཅས་
ལ་རྣམ་པ་བཞི། །མདུན་བསྐྱེད་མཆོད་དང་བཟོད་གསོལ་གཤེགས་གསོལ་ཏེ། །རྗེས་མཆོག་རྣམ་པ་གསུམ་དུ་འགྱུར་བ་ཡིན། །ཡོ་
བྱད་བསྡུ་དང་ལྷ་བསྟིམ་བདག་ཉིད་སྲུང༌། །སྨོན་ལམ་བཀྲ་ཤིས་རྗེས་བསྡུའི་བྱ་བ་བཞི། །སྔོན་འགྲོ་དངོས་གཞི་རྗེས་ཀྱི་རིམ་པ་
ལ། །ཆོ་གའི་ཡན་ལག་ལྔ་བདུན་དྲུག་ཏུ་བཤད། །དེ་ལྟ་ན། ཆོ་ག་སྤྱིའི་སྔོན་འགྲོ་གཉིས་དང༌། བདག་བསྐྱེད་དང༌། བུམ་བསྐྱེད་
དང༌། བརྟེན་སྦྱང་བ་དང༌། ཁྲུས་གསོལ་ཏེ་སྔོན་འགྲོ་ལྔའོ། །རྟེན་དམ་ཚིག་པར་བསྐྱེད་པ། ཡེ་ཤེས་པ་དགུག་པ། དབང་བསྐུར་བ།
མཆོད་པ། སྤྱན་དབྱེ། མངའ་དབུལ། གསོལ་བཏབ་སྟེ། དངོས་གཞི་ཆོ་ག་བདུན་ནོ། །རྗེས་ཆོག །གཏོར་འབུལ། ཡོན་བདག་བསྒོ་
བ། ཤིས་བརྗོད་རྒྱས་པ། རྗེས་བསྡུ། སྦྱིན་སྲེག་ནི་རྗེས་ཀྱི་བྱ་བ་དྲུག་སྟེ། དེ་ལྟར་བཅོ་བརྒྱད་དོ། །
དང་པོ་ཆོ་ག་སྤྱིའི་སྔོན་འགྲོ་གཉིས་ནི། སྔོན་འགྲོའི་གཏོར་མ་དང༌། གནས་དང་ཡོ་བྱད་བྱིན་འབེབས་པ་སྟེ། བདག་
བསྐྱེད་གང་བྱེད་པའི་ཆོ་ག་དེའི་ལུགས་སམ། ཡང་ན་སྤྱི་འགྲོ་ཡིན་པའི་ཕྱིར། མཁའ་འགྲོ་སྤྱི་གཏོར་གྱི་ཆོ་གས་སྔོན་འགྲོ་གཏོར་
མ་བཏང༌། ཨོཾ་ཨཱཿབིགྷྣཱནྟ་ཀྲྀཏ་ཧཱུཾ་ཧཱུཾ། ཨོཾ་སྭ་བྷཱ་ཝ༴ སྟོང་པའི་ངང་ལས། གནས་ཁང་བྷྲུཾ་ལས་
བྱུང་བའི་གཞལ་མེད་ཁང་གི་དབུས་སུ། ཨོཾ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་
ཡངས་ཤིང་རྒྱ་ཆེ་བ་རྣམས་ཀྱི་ནང་ཧཱུཾ་ཞུ་བ་ལས་བྱུང་བའི་མཆོད་རྫས་བཟང་ཞིང་རྒྱ་ཆེ་བ་ནམ་

མཁའི་ཁམས་ཐམས་ཅད་གང་བར་གྱུར། ཨོཾ་བཛྲ་ཨརྒྷཾ་སྭཱཧཱ། པཱདྱཾ། ཨོཾ་བཛྲ་པུཥྤེ་ཨཱཿཧཱུཾ་ནས་
ཤཔྟའི་བར། ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་ནས། ཁཾ་སྭཱཧཱ། ཨོཾ་བཛྲ་སྥ་ར་ཎ་ཁཾ། ཨོཾ་བཛྲ་དྷརྨ་ར་ཎི་
ཏ་སོགས་རོལ་ཆེན་བྱ།
གཉིས་པ་བདག་བསྐྱེད་ནི། དེ་ནས་གང་ཡང་རུང་བའི་བདག་བསྐྱེད་བཟླས་པ་དང་བཅས་པའི་བར་རྫོགས་པར་བྱ།
དཀྱིལ་འཁོར་བསྒོམས་པའི་རིགས་ཡིན་ན་རང་ལ་བསྡུ། ལྷ་རྐྱང་རེ་བསྒོམས་པ་ཡིན་ན་བསྡུ་བ་མི་དགོས་སོ། །
གསུམ་པ་བུམ་བསྐྱེད་ནི། ལྷའི་བུམ་པ་ལ་རྡོ་རྗེ་གཟུངས་ཐག་དུང་ཆོས་སོགས་ལག་ལེན་སྤྱི་དང་མཐུན་པ་བཤམས།
མཎྜལ་དང་བུམ་པ་ལ་དམིགས་ནས། ཨོཾ་ཨཱཿབིགྷྣཱནྟ་ཀྲྀཏ་ཧཱུཾ་ཧཱུཾ་གིས་བསངས། སྭ་བྷཱ་ཝས་སྦྱངས། སྟོང་པའི་
ངང་ལས། མཎྜལ་གྱི་གནས་སུ་པཾ་ལས་པདྨ། རཾ་ལས་ཉི་མ། ཧཱུཾ་ལས་སྣ་ཚོགས་རྡོ་རྗེ་ཧཱུཾ་གིས་
མཚན་པ་དེ་ལས་འོད་འཕྲོས། རྡོ་རྗེའི་ས་གཞི་དང་ར་གུར་ཕྱི་ནང་ཐམས་ཅད་དུ་ཡེ་ཤེས་ཀྱི་
མེ་འབར་བར་གྱུར། དེའི་དབུས་སུ་བྷྲུཾ་ལས་བྱུང་བའི་གཞལ་མེད་ཁང་གྲུ་བཞི་སྒོ་བཞི་རྟ་
བབས་བཞིས་བརྒྱན་པ། མཚན་ཉིད་ཐམས་ཅད་ཡོངས་སུ་རྫོགས་པར་གྱུར། སྟོང་པའི་ངང་
ལས་བུམ་པའི་གནས་སུ་པཾ་ལས་པདྨ་དང༌། ཨ་ལས་ཟླ་བའི་སྟེང་དུ་བྷྲུཾ་ལས་རིན་པོ་ཆེའི་བུམ་
པ་ལྟོ་བ་ལྡིར་ཞིང་མགྲིན་པ་ཕྲ་བ། མཆུ་འཕྱང་བ། ལྷ་རྫས་ཀྱི་གོས་ཀྱི་མགུལ་བཅིང་དང༌།
དཔག་བསམ་གྱི་ཤིང་གིས་ཁ་བརྒྱན་པ། ནང་ལྷའི་ཆུ་བོ་དང་བདུད་རྩིས་ཡོངས་སུ་གང་བར་
གྱུར། མཎྜལ་གྱི་གཞལ་མེད་ཁང་དང་རྣམ་རྒྱལ་བུམ་པའི་ནང་དུ་དཀྱིལ་འཁོར་གྱི་ལྷ་ཚོགས་
ཡོངས་སུ་རྫོགས་པར་གྱུར་པ་ན། དབུས་སུ་ཧཱུཾ་ལས་མི་བསྐྱོད་པ་སྔོན་པོ་རྡོ་རྗེ་དང་དྲིལ་བུ་
ཐུགས་ཁར་བསྣོལ་བས། རང་དང་འདྲ་བའི་ཡུམ་རྡོར་དབྱིངས་དབང་ཕྱུག་མའམ། རེག་བྱ་རྡོ་
རྗེ་མ་ལ་འཁྱུད་པ། ཤར་དུ་ཨོཾ་ལས་རྣམ་སྣང་དཀར་པོ་འཁོར་ལོ་དང་དྲིལ་བུ། ལྷོ་རུ་སྭཱ་ལས་
རིན་འབྱུང་སེར་པོ་ནོར་བུ་དང་དྲིལ་བུ། ནུབ་ཏུ་ཨཱཿ་ལས་འོད་དཔག་མེད་དམར་པོ་པདྨ་དང་
དྲིལ་བུ། བྱང་དུ་ཧཱ་ལས་དོན་གྲུབ་ལྗང་ཁུ་རལ་གྲི་དང་དྲིལ་བུ་དེ་རྣམས་ཕྱག་གཉིས་ཐུགས་

ཀར་བསྣོལ་པ། རྡོ་རྗེའི་སྐྱིལ་མོ་ཀྲུང་གིས་བཞུགས་ཤིང་རིག་སྔགས་ཀྱི་འཁོར་ལོས་སྒྱུར་བ་
ཆེན་པོའི་ཆ་ལུགས་ཅན། ཤར་ལྷོར་ལཾ་ལས་སངས་རྒྱས་སྤྱན་མ་དཀར་མོ་འཁོར་ལོ་འཛིན་
པ། ལྷོ་ནུབ་ཏུ་མཾ་ལས་མཱ་མ་ཀཱི་སྔོན་མོ་རྡོ་རྗེ་འཛིན་པ། ནུབ་བྱང་དུ་པཾ་ལས་གོས་དཀར་མོ་
དམར་མོ་པདྨ་འཛིན་པ། བྱང་ཤར་དུ་ཏཱཾ་ལས་སྒྲོལ་མ་ལྗང་ཁུ་ཨུཏྤལ་སྔོན་པོ་འཛིན་པ། དེ་
རྣམས་ཕྱག་གཡོན་པ་གདན་ལ་བརྟེན་པ། དེའི་ཕྱི་རོལ་ཀྱི་ཤར་གྱི་གཡས་སུ་མཻཾ་ལས་བྱམས་
པ་དང༌། གཡོན་དུ་ཀྵིཾ་ལས་སའི་སྙིང་པོ་གཉིས་དཀར་པོ་འཁོར་ལོ་འཛིན་པ། ལྷོ་རུ་ཛྲིཾ་ལས་
ཕྱག་ན་རྡོ་རྗེ་དང༌། ཁཾ་ལས་ནམ་མཁའི་སྙིང་པོ་སེར་པོ་{གཉིས་}རིན་པོ་ཆེ་འཛིན་པ། ནུབ་ཏུ་
མཾ་ལས་འཇམ་དཔལ་དང༌། གཾ་ལས་འཇིག་རྟེན་དབང་ཕྱུག་གཉིས་དམར་པོ་པདྨ་འཛིན་པ།
བྱང་དུ་སཾ་ལས་ཀུན་ཏུ་བཟང་པོ་དང༌། སྐཾ་ལས་སྒྲིབ་པ་རྣམ་སེལ་གཉིས་ལྗང་ཁུ་སྣ་ཚོགས་རྡོ་
རྗེ་འཛིན་པ། དེ་ལྟར་བརྒྱད་པོ་ནི་གཡས་ཕྱག་མཚན་ཐུགས་ཀར་གཏོད་ཅིང༌། གཡོན་ཁུ་ཚུར་
དཀུར་བརྟེན་པ། ཤར་ལྷོར་ཧཱུཾ་ལས་སྒེག་མོ་དཀར་མོ། ལྷོ་ནུབ་ཏུ་ཏྲཾ་ལས་འཕྲེང་བ་མ་སེར་
མོ། ནུབ་བྱང་དུ་ཧྲཱིཿལས་གླུ་མ་དམར་མོ། བྱང་ཤར་དུ་ཨཱཿལས་གར་མ་ལྗང་ཁུ། དེ་ལྟ་ན་སྤྱན་
མ་ལ་སོགས་པ་དེ་རྣམས་ཐམས་ཅད་སེམས་དཔའི་སྐྱིལ་མོ་ཀྲུང་གིས་བཞུགས་ཤིང༌། དར་
དང་རིན་པོ་ཆེའི་རྒྱན་གྱིས་བརྒྱན་པའོ། །ཡང་ན་སྒེག་མོ་ལ་སོགས་པའི་དོད་དུ། རྡོ་རྗེ་མ་བཞི་བསྐྱེད་ཀྱང་ཤིན་
ཏུ་ལེགས་སོ། །གཞལ་ཡས་ཁང་གི་སྒོ་བཞིའམ། སྒོ་བཞི་སོགས་ཕྱོགས་བཅུ་དང༌། རྣམ་རྒྱལ་བུམ་པའི་
ནང་གི་ཕྱོགས་བཞིའམ། ཕྱོགས་བཅུར་ཧཱུཾ་ལས་ཁྲོ་བོ་བཞིའམ་བཅུར་གྱུར་པ་ནི། ཤར་དུ་གཤིན་རྗེ་
མཐར་བྱེད་ནག་པོ་ཐོ་བ་འཛིན་པ། ལྷོ་རུ་ཤེས་རབ་མཐར་བྱེད་དཀར་པོ་བེ་ཅོན་འཛིན་པ།
ནུབ་ཏུ་པདྨ་མཐར་བྱེད་དམར་པོ་པདྨ་འཛིན་པ། བྱང་དུ་བགེགས་མཐར་བྱེད་ནག་པོ་རྡོ་རྗེ་རྭ་
གདེངས་པ་འཛིན་པ། བསྡུ་ན་དེ་ཙམ་གྱིས་ཆོག་ལ། སྤྲོ་ན། ཤར་ལྷོར་མི་གཡོ་བ་ནག་པོ་རལ་གྲི་འཛིན་
པ། ལྷོ་ནུབ་ཏུ་འདོད་པའི་རྒྱལ་པོ་སྔོན་པོ་ལྕགས་ཀྱུ་འཛིན་པ། ནུབ་བྱང་དུ་དབྱུག་སྔོན་ཅན་

ནག་པོ་གཤིན་རྗེའི་དབྱུག་པ་འཛིན་པ། བྱང་ཤར་དུ་སྟོབས་པོ་ཆེ་དུད་ཁ་རྩེ་གསུམ་འཛིན་པ།
སྟེང་དུ་གཙུག་གཏོར་འཁོར་ལོས་སྒྱུར་བ་སེར་པོ་འཁོར་ལོ་འཛིན་པ། འོག་ཏུ་གནོད་མཛེས་
རྒྱལ་པོ་ནག་པོ་གཏུན་ཤིང་འཛིན་པ། དེ་རྣམས་ཐམས་ཅད་ཀྱང་ཁྲོ་བོའི་ཆ་བྱད་ཡོངས་སུ་
རྫོགས་པ། ཕྱག་གཡོན་སྡིགས་མཛུབ་མཛད་ཅིང༌། ཞབས་གཡོན་བརྐྱང་བའི་སྟབས་ཀྱིས་
བཞུགས་པའོ། །ལས་བུམ་གྱི་ནང་དུ་ཧཱུཾ་ལས་རྡོ་རྗེ་ཧཱུཾ་གིས་མཚན་པ་ཡོངས་སུ་གྱུར་པ་ལས།
ཁྲོ་བོ་བདུད་རྩི་འཁྱིལ་པ་ནག་པོ་གཡས་རྡོ་རྗེ་འཕྱར་བ། གཡོན་སྦྲུལ་གྱི་ཞགས་པ་དང་བཅས་
པའི་སྡིགས་མཛུབ་ཅན་སྤྱན་གསུམ་དབུ་སྐྲ་གྱེན་དུ་བརྫེས་ཤིང༌། སྟག་ལྤགས་དང་སྦྲུལ་གྱིས་
བརྒྱན་པ། པད་ཉི་ལ་གཡོན་བརྐྱང་བའི་སྟབས་ཀྱིས་བགེགས་ཀྱི་རྒྱལ་པོ་མནན་པ། མེ་
དཔུང་འབར་བའི་དབུས་ན་བཞུགས་པའོ། །ལྷ་དེ་ཐམས་ཅད་ཀྱི་དཔྲལ་བར་ཨོཾ། མགྲིན་པ་
ཨཱཿ ཐུགས་ཀར་ཧཱུཾ། རང་གི་སྙིང་ཁ་ནས་འོད་ཟེར་འཕྲོས་པས། རང་བཞིན་གྱི་གནས་ནས་
དེ་བཞིན་གཤེགས་པ་དང༌། གཤེགས་མ། སེམས་དཔའ་དང་སེམས་མ། ཁྲོ་བོ་དང་ཁྲོ་མོའི་
ལྷ་ཚོགས་ཐམས་ཅད་དང༌། བདུད་རྩི་འཁྱིལ་པའི་ཡེ་ཤེས་སེམས་དཔའ་བཛྲ་ས་མཱ་ཛཿ ཛཿཧཱུཾ་
བཾ་ཧོཿ ཡང་སྙིང་ཁ་ནས་འོད་ཟེར་འཕྲོས། དབང་གི་ལྷ་རིགས་ལྔ་འཁོར་དང་བཅས་པ་མདུན་
གྱི་ནམ་མཁའ་བཛྲ་ས་མཱ་ཛཿ ཨརྒྷཾ་ནས་ཤཔྟའི་བར་གྱིས་མཆོད། ཨོཾ་ཨ་བྷི་ཥིཉྩ་ཏུ་མཾ་སརྦ་ཏ་ཐཱ་ག་ཏ་
ཞེས་གསོལ་བ་བཏབ་པས། ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུཾ། ཞེས་གསུང་ཞིང་དབང་བསྐུར། སྐུ་གང༌། དྲི་
མ་དག །ཆུའི་ལྷག་མ་ཡར་ལུད་པ་ལས། གཙོ་བོ་ལ་རྡོ་རྗེ་སེམས་དཔའ་དང༌། འཁོར་རྣམས་
ལ་གཙོ་བོ་ཉིད་དང༌། བདུད་རྩི་འཁྱིལ་པ་ལ་དོན་ཡོད་གྲུབ་པས་དབུ་རྒྱན། ཨརྒྷཾ་ནས་ཤཔྟའི་
བར་གྱིས་མཆོད། མི་བསྐྱོད་རྡོ་རྗེ་ཡེ་ཤེས་ཆེ། །སོགས་ཀྱིས་བསྟོད། གཟུངས་ཐག་ལས་བཟུང་སྟེ། བུམ་བཟླས་ཀྱི་
དམིགས་པ་གསལ་བཏབ་ལ། ཨོཾ་ཨཱཿབཛྲ་དྷྲྀཀ་ཧཱུཾ་ཧཱུཾ། ཨོཾ་ཨཱཿཛི་ན་ཛིཀ་ཨོཾ་ཧཱུཾ། ཨོཾ་ཨཱ༔རཏྣ་དྷྲིཀ་སྭ་ཧཱུཾ།
ཨོཾ་ཨཱཿཨ་རོ་ལིཀ་ཨཱཿཧཱུཾ། ཨོཾ་ཨཱཿཔྲཛྙཱ་དྷྲིཀ་ཧཱ་ཧཱུཾ། ཞེས་པ་རྣམས་སོ། །སོ་སོར་བརྒྱ་རྩ་རེ་ལས་མི་ཉུང་བ་བཟླ།

ཨོཾ་ཨཱཿལཾ་ཧཱུཾ། ཨོཾ་ཨཱཿམཾ་ཧཱུཾ། ཨོཾ་ཨཱཿཔཾ་ཧཱུཾ། ཨོཾ་ཨཱཿཏཱཾ་ཧཱུཾ། ཨོཾ་ཨཱཿམཻཾ་ཧཱུཾ། ཨོཾ་ཨཱཿཀྵིཾ་ཧཱུཾ། ཨོཾ་ཨཱཿཛྲིཾ་
ཧཱུཾ། ཨོཾ་ཨཱཿཁཾ་ཧཱུཾ། ཨོཾ་ཨཱཿམཾ་ཧཱུཾ། ཨོཾ་ཨཱཿགཾ་ཧཱུཾ། ཨོཾ་ཨཱཿསྐཾ་ཧཱུཾ། ཨོཾ་ཨཱཿསཾ་ཧཱུཾ། ཨོཾ་ཨཱཿཧཱུཾ་ཧཱུཾ། ཨོཾ་
ཨཱཿཏྲཾ་ཧཱུཾ། ཨོཾ་ཨཱཿཧྲཱིཿཧཱུཾ། ཨོཾ་ཨཱཿཨཿཧཱུཾ། ཞེས་པ་རྣམས་ཀྱང་སོ་སོར་བདུན་བདུན་ཙམ་བཟླ། ཨོཾ་ཨཱཿཡ་མཱནྟ་ཀྲྀ་
ཏ་ཧཱུཾ་ཧཱུཾ། ཨོཾ་ཨཱཿཔྲཛྙཱནྟ་ཀྲྀཏ་ཧཱུཾ་ཧཱུཾ། ཨོཾ་ཨཱཿཔདྨནྟ་ཀྲྀཏ་ཧཱུཾ་ཧཱུཾ། ཨོཾ་ཨཱཿབིགྷྣཱནྟ་ཀྲྀཏ་ཧཱུཾ་ཧཱུཾ། ཞེས་པ་རྣམས་
ཉེར་གཅིག་རེ་བཟླ། ཁྲོ་བོ་གཞན་རྣམས་ཀྱི་སྔགས་བཟླ་མི་དགོས་ཤིང༌། བཟླ་བར་སྤྲོ་ནའང་འདི་བསྡུས་པ་ཡིན་པའི་ཕྱིར། ཨོཾ་
ཨཱཿཧཱུཾ་ཧཱུཾ་ཞེས་པ་ཁོ་ན་བདུན་བདུན་རེ་བཟླས་པས་ཆོག་གོ །ལས་བུམ་ལ་དམིགས་ནས་བིགྷྣཱནྟ་ཀྲིཏ་འམ། ཨོཾ་བཛྲ་ཨ་
མྲྀ་ཏ་ཀུཎྜ་ལི་ཧ་ན་ཧ་ན་ཧཱུཾ་ཕཊ། བརྒྱ་རྩ་སོགས་ཅི་རིགས་བཟླ། ཤེས་ཤིང་སྤྲོ་ན། བདུད་རྩི་འཁྱིལ་པའི་རྩ་སྔགས་
ཀྱང་བཟླའོ། །མཐར་ཨོཾ་ཨཱཿསརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མཱ་ཡ་ཤྲཱི་ཧཱུཾ་སྭཱཧཱ། ཞེས་པ་ལན་ཉེར་གཅིག་ཙམ་
བཟླ། གཏོར་མ་བསངས་སྦྱངས། ཡཾ་ལས་རླུང༌། རཾ་ལས་མེ། ཨ་ལས་ཐོད་པ། དེའི་ནང་དུ་ཧཱུཾ་བྷྲུཾ་ཨཾ་ཧྲི་
ཁཾ་ལས་བདུད་རྩི་ལྔ་དང༌། བཾ་བྷྲུཾ་ཧཱུཾ་ཧྲི་ཏཾ་ལས་ཤ་ལྔ། ཧ་ཧོ་ཧྲཱིཿདེ་རྣམས་ཞུ་བ་ལས་དམ་ཚིག་
གི་བདུད་རྩིར་གྱུར། ཨོཾ་ལས་འོད་འཕྲོས། ཡེ་ཤེས་ཀྱི་བདུད་རྩི་སྤྱན་དྲངས་ཏེ་གཉིས་སུ་མེད་
པར་འདྲེས་པས། གཏོར་མ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུཾ། ལན་གསུམ། སྤྲོ་ན་གོང་
དུ་སྨོས་པའི་བཟླས་པའི་སྔགས་རེ་རེའི་མཐར། ཨ་ཀཱ་རོ༴ བཏགས་པས་འབུལ། དེ་ཙམ་མི་ལྕོགས་ན། ཨ་ཀཱ་རོ་ལན་
བདུན་གྱིས་དཀྱིལ་འཁོར་དང༌། རྣམ་རྒྱལ་བུམ་པའི་ལྷ་དང༌། ལན་གསུམ་གྱིས་ལས་བུམ་གྱི་ལྷ་ལ་འབུལ། ཨརྒྷཾ་ནས་ཤཔྟའི་
བར་གྱིས་མཆོད། མི་བསྐྱོད་རྡོ་རྗེ་ཡེ་ཤེས་ཆེ༴ སོགས་དེ་ཉིད་ལྔ་པས་བསྟོད། མཆོད་སྦྱིན་གཏོར་མ་འདི་
བཞེས་ལ་ནས། ཡིད་ལ་འདོད་པ་ཀུན་འགྲུབ་ཤོག །བུམ་བསྐྱེད་ཀྱི་ལྷ་ལ་དམིགས་ནས་ཡིག་བརྒྱ་ལན་གསུམ།
མ་འབྱོར་པ་དང་སོགས་བཟོད་གསོལ། ཨོཾ་ཨཱཿཧཱུཾ། ཞེས་མཆོད་ཡོན་ཕུལ། ལྷ་རྣམས་རྗེས་ཆགས་ཀྱི་མེས་
བྱང་ཆུབ་ཀྱི་སེམས་སུ་ཡོངས་སུ་ཞུ་སྟེ། བདུད་རྩིའི་ཆུ་རྒྱུན་གྱི་རྣམ་པར་གྱུར། དྲི་མ་ཁྲུས་ཀྱི་བུམ་པ་རྣམས་ལ་
དམིགས་ཏེ། བསངས་སྦྱངས། སྟོང་པའི་ངང་ལས། པདྨ་དང་ཟླ་བའི་གདན་གྱི་སྟེང་དུ། བྷྲུཾ་ལས་བྱུང་
བའི་རིན་པོ་ཆེའི་བུམ་པ་ལྟོ་བ་ལྡིར་ཞིང་མགྲིན་པ་ཕྲ་བ། མཆུ་འཕྱང་བ། ལྷ་རྫས་ཀྱི་གོས་ཀྱི་

མགུལ་བཅིང་དང༌། དཔག་བསམ་གྱི་ཤིང་གིས་ཁ་བརྒྱན་པ། ནང་དྲི་མ་སྦྱོང་བའི་མཐུ་དང་
ལྡན་པའི་ལྷའི་ཆུ་བོས་གང་བར་གྱུར། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མཱ་ཡ་ཤྲཱི་ཧཱུཾ། ཞེས་
པ་ཉིད་བརྒྱ་སྟོང་ལ་སོགས་པ་ཅི་ནུས་སུ་བཟླ་ཞིང་མཐར་སངས་རྒྱས་སྤྱན་མའི་སྔགས་བརྒྱ་རྩའམ། གཙུག་གཏོར་རྣམ་རྒྱལ་གྱི་
གཟུངས་ལན་བདུན་སོགས་ཅི་རིགས་པ་བཟླའོ། །བརྟན་པར་བྱ་བའི་དོན་དུ་རྡོ་རྗེ་སེམས་དཔའི་ཡི་གེ་བརྒྱ་པ་དང༌། ལས་ཐོགས་
པ་མེད་པར་འགྲུབ་པའི་དོན་དུ་རྟེན་འབྲེལ་སྙིང་པོའང་ཅུང་ཟད་བཟླས་ཏེ་ཁྲུས་བུམ་གྱི་གཟུངས་ཐག་བསྡུའོ། །
ཡང་ལག་ལེན་བསྡུས་པའི་སྐབས་འདིར་བདག་བསྐྱེད་དང་བུམ་བསྐྱེད་ཁོ་ན་ལ་བརྟེན་པས་ཀྱང་རུང་བས། མཎྜལ་
བཤམས་པ་དང༌། བསྐྱེད་ཆོག་མཆོད་པ་འདི་ཀུན་བོར་ཀྱང་ཆོག་པ་ཙམ་ཡིན་ལ། དཀྱིལ་འཁོར་གྱི་སྒྲུབ་མཆོད་རྒྱས་པ་དང་
འབྲེལ་བའི་སྐབས་ཡིན་ན། ལྷ་བུམ་དང་ལས་བུམ་སྒྲུབ་ཚུལ་སོ་སོའི་ལུགས་བཞིན་དུ་གྲུབ་ན་མཆོག་ཡིན་མོད། གོང་དུ་བཤད་
པ་དེ་ཡང་གསང་བ་སྤྱིའི་ཆོ་ག་ཡིན་པས། འདི་ཁོ་ན་སྦྱར་ན་ཡང་ཤིན་ཏུ་ལེགས་པར་འགྱུར་རོ། །གཞན་ཡང་སྐབས་འདིར་དཀྱིལ་
འཁོར་རྒྱས་པ་དང་འབྲེལ་ན། རྟེན་རྣམས་དཀྱིལ་འཁོར་དུ་འཇུག་པའི་ཆོ་ག་རྒྱས་པས་འཇུག་དགོས་པར་གསུངས་ཀྱང༌། ཆོ་ག་
རྒྱས་པའི་དབང་དུ་བྱས་ནས་དེ་ལྟར་བྱས་ན་ཤིན་ཏུ་ལེགས་མོད། མཐའ་གཅིག་ཏུ་ངེས་པར་དགོས་པའང་མ་ཡིན་ལ། ཁྱད་པར་
ཕྱི་དཀྱིལ་རྒྱས་པ་མེད་ན་འཇུག་པའི་ཆོ་ག་མི་དགོས་སོ། །གཞན་ཡང་འོག་ཏུ་དགོས་པའི་ཡོ་བྱད་རྣམས་འདི་ཡན་དུ་ཚགས་སུ་
ཆུད་པར་བྱའོ། །
བཞི་པ་རྟེན་སྦྱང་བ་ནི་རྣམ་པ་གསུམ་ལས། དང་པོར་བགེགས་སྦྱང་བ་ནི། སྐབས་འདིར་རྟེན་ལ་མཆོད་པ་ཅུང་ཟད་
བཤམས། སྔགས་ཙམ་གྱི་ཕུལ། མཐེབ་ཀྱུ་གསུམ་དང༌། ཆང་བུ་ཏིང་ལོར་བཅས་པ་གསུམ་ལག་ལེན་བཞིན་བཤམས། མཐེབ་
ཀྱུ་རྟེན་ལ་བསྐོར་བའི་ཚུལ་དུ་བྱས་ཏེ། སློབ་དཔོན་གྱིས་མཆོག་སྦྱིན་གྱི་ཕྱག་རྒྱའི་མཐར་སེ་གོལ་གཏོགས་པ་དང་བཅས། ན་
མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱཿསརྦ་ཐ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྞ་དཾ་བ་
ལིང་ཏ་ཡེ་སྭཱཧཱ། ལན་གསུམ། འདིར་རབ་ཏུ་གནས་པར་བགྱིད་པ་ལ་བར་དུ་གཅོད་པར་རྩོམ་
པའི་བགེགས་ཀྱི་ཚོགས་ཐམས་ཅད་གཏོར་མ་རྒྱ་ཆེན་པོ་འདིར་ཚིམ་པར་གྱིས་ལ་ཕན་པ་བདེ་
བ་བྱང་ཆུབ་ཀྱི་སེམས་དང་ལྡན་པས། སའི་ཕྱོགས་འདིར་མ་གནས་པར་གཞན་དུ་སོང་ཤིག །

ཏིང་ལོ་ཆང་བུར་བཅས་པར་བསྐོར་ཞིང༌། ཨོཾ་སུམ་བྷ་ནི་སུམ་བྷ་ཧཱུཾ། གྲྀཧྞ་གྲྀཧྞ་ཧཱུཾ། གྲྀཧྞ་པཱ་ཡ་གྲྀཧྞ་པཱ་ཡ་
ཧཱུཾ། ཨཱ་ན་ཡ་ཧོ། བྷ་ག་ཝཱན་བིདྱ་རཱ་ཛ་ཧཱུཾ་ཕཊ་སྭཱཧཱ། ཞེས་ལན་གསུམ་བརྗོད་ཅིང་རྡོ་རྗེ་གསོར། དེང་འདིར་
རབ་ཏུ་གནས་པར་བགྱིད་པ་ལ་བར་དུ་གཅོད་པར་རྩོམ་པའི་བགེགས་དང་ལོག་པར་འདྲེན་
པའི་རིགས་གང་ཡིན་པ་ཐམས་ཅད་གཏོར་མ་ལམ་རྔན། ཏིང་ལོ་ལམ་སྒྲོན། ཆང་བུ་ལམ་
རྒྱགས་ཀྱི་ཚུལ་དུ་ཁྱེར་ལ། སའི་ཕྱོགས་འདིར་མ་གནས་པར་གཞན་དུ་སོངས་ཤིག །རང་
གི་སྙིང་ཁ་ནས་འོད་ཟེར་འཕྲོས། ཁྲོ་བོའི་ཚོགས་འཁོར་དང་བཅས་པ་ཐམས་ཅད་བཛྲ་ས་མཱ་
ཛཿ ཡེ་ཤེས་བསྐལ་པ་མེ་ལྟར་འབར་བའི་འོད། །མ་རིག་འདོད་པའི་མུན་ཁམས་ཐམས་ཅད་
སྲེག །ཞེ་སྡང་གཤིན་རྗེའི་འཇིགས་པ་ཐམས་ཅད་འཇོམས། །དཔའ་བོ་ཆེན་པོ་དཔའ་མཚན་
སྟག་ལྤགས་ཅན། །ལོག་འདྲེན་སྲིན་པོའི་མཐའ་གནོན་དགྲ་འདུལ་བ། །རིག་པའི་རྒྱལ་པོ་
ཁྲོ་བོ་བཞུགས་སོ་འཚལ། །ལོག་འདྲེན་འདུལ་བའི་སླད་དུ་སྤྱན་འདྲེན་གྱི། །འགྲོ་བའི་དོན་
དུ་མཆོད་ཕྱིར་གཤེགས་སུ་གསོལ། །ཨོཾ་ཀྲོ་དྷ་རཱ་ཛ་ས་པ་རི་ཝཱ་ར་ཨེ་ཧྱེ་ཧི། ཨོཾ་བཛྲ་ཨརྒྷཾ་ནས་
ཤཔྟའི་བར་གྱིས་མཆོད། ཧཱུཾ་ཆོས་ཉིད་སྟོང་པ་གཉིས་མེད་ངང་ཉིད་ལས། །འཇིག་རྟེན་སྤྱོད་པའི་
ཚུལ་ཡང་མི་སྤོང་ཞིང༌། །ཐབས་ལ་མཁས་པས་འཇིགས་བྱེད་སྐུར་སྟོན་པའི། ཁྲོ་ཆེན་འབར་
བའི་ཚོགས་ལ་ཕྱག་འཚལ་ལོ། །ཡེ་ཤེས་ཞི་བའི་ངང་ལས་མ་གཡོས་ཀྱང༌། །སྐུ་ཡི་ཆ་ལུགས་
ཟ་བྱེད་རྔམ་སྟབས་ཅན། །གསུང་གི་ང་རོ་འབྲུག་སྟོང་ལྡིར་བའི་སྒྲས། །མ་ལུས་དབང་དུ་
བསྡུད་ལ་ཕྱག་འཚལ་ལོ། །ལྷག་པའི་ཡེ་ཤེས་རོལ་བ་སྟོན་མཛད་ཅིང༌། །སྡིགས་པའི་མཚོན་
ཆ་སྣ་ཚོགས་ཕྱག་ན་བསྣམས། ཉོན་མོངས་དུག་ཆེན་རྩད་ནས་འཇོམས་མཛད་པའི། །སྦྲུལ་
གདུག་རྒྱན་གྱིས་བརྒྱན་ལ་ཕྱག་འཚལ་ལོ། །བསྐལ་པ་མེ་ལྟར་འབར་བའི་ཀློང་དཀྱིལ་ན། །
དཔའ་བོའི་སྟང་སྟབས་བརྐྱང་བསྐུམ་ཚུལ་དུ་བཞུགས། །ཉི་ཟླ་འབར་བའི་སྤྱན་གྱི་སྡང་
མིག་གིས། བགེགས་དཔུང་སྲེག་པར་མཛད་ལ་ཕྱག་འཚལ་ལོ། །གཏུམ་ཆེན་དུས་མཐའི་མེ་

ལྟར་གཟི་བརྗིད་འབར། །གློག་སྟོང་འགྱུ་འདྲའི་ཁྲོ་གཉེར་མཆེ་བ་གཙིགས། །རྔམས་པའི་ང་
རོ་འབྲུག་སྒྲ་སྟོང་བཞིན་སྒྲོག ཁྲོ་རྒྱལ་བགེགས་ཚོགས་འདུལ་ལ་ཕྱག་འཚལ་ལོ། །འཇིགས་
པའི་ཧཱུཾ་སྒྲ་ངེས་སྒྲོག་ཅིང༌། །བགེགས་རྣམས་མ་ལུས་འཇོམས་མཛད་པ། །དངོས་གྲུབ་མ་ལུས་
སྩོལ་བའི་ལྷ། །བགེགས་ཀྱི་སྒྲ་ལ་ཕྱག་འཚལ་བསྟོད། །ན་མོ་རྗེ་བཙུན་རྩ་བ་དང་བརྒྱུད་པར་
བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། ཡི་དམ་དཀྱིལ་འཁོར་
གྱི་ལྷ་ཚོགས་རྣམས་ཀྱི་བཀའ་བདེན་པ་དང༌། ཕྱོགས་བཅུ་དུས་གསུམ་གྱི་སངས་རྒྱས་རྣམས་
ཀྱི་བཀའ་བདེན་པ་དང༌། ལུང་དང་རྟོགས་པས་བསྡུས་པའི་དམ་པའི་ཆོས་རྣམས་ཀྱི་བཀའ་
བདེན་པ་དང༌། ཐེག་པ་གསུམ་གྱི་འཕགས་པའི་དགེ་འདུན་རྣམས་ཀྱི༴ གསང་སྔགས་ཀྱི་རྒྱལ་
པོ་ཁྲོ་བོ་རྣམས་ཀྱི༴ གཟུངས་སྔགས་ཀྱི་རྒྱལ་མོ་ཁྲོ་མོ་རྣམས་ཀྱི༴ ཆོས་ཀྱི་དབྱིངས་བསམ་
གྱིས་མི་ཁྱབ་ཅིང་རྣམ་པར་དག་པའི༴ ཀུན་རྫོབ་རྒྱུ་འབྲས་བསླུ་བ་མེད་པའི་བཀའ་བདེན་པ་
དང༌། བདེན་པ་ཆེན་པོས་བྱིན་རླབས་ཀྱིས། དེང་འདིར་རབ་ཏུ་གནས་པར་བགྱིད་པ་ལ་བར་
དུ་གཅོད་པར་རྩོམ་པའི་འབྱུང་པོ་གདོན་བགེགས་ལོག་པར་འདྲེན་པའི་ཚོགས་གང་ཡིན་པ་
དེ་དག་ཐམས་ཅད། དཔལ་རྡོ་རྗེ་འཛིན་པ་ཆེན་པོའི་བཀའ་ཐོས་པས་ཕྱོགས་འདིར་མ་གནས་
པར་མྱུར་བ་ཉིད་དུ་གཞན་དུ་སོངས་ཤིག །གང་དག་མི་འགྲོ་བ་དེ་ཐམས་ཅད་དུས་གསུམ་
གྱི་སངས་རྒྱས་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ལས་བྱུང་བ་ཁྲོ་བོའི་རྡོ་རྗེའི་
མེ་ལྕེ་འབར་ཞིང་རབ་ཏུ་འབར་བ་ཤིན་ཏུ་ལྷག་པར་འབར་བ་འདིས། ཁྱེད་རྣམས་ཀྱི་མགོ་བོ་
ཚལ་པ་བརྒྱར་འགས་པར་འགྱུར་རོ། །སུཾ་བྷ་ནི་དང༌། ཨ་མྲྀ་ཏ་སོགས་དྲག་སྔགས་དྲག་ཏུ་འདོན་ཅིང༌། རྡོ་
རྗེ་གསོར། ཡུངས་ཀར་བརྡེགས། གུ་གུལ་དང་བདུད་རྩི་ལྔ་སོགས་དུད་པས་བདུག རོལ་ཆེན་དང་བཅས་ཏེ་བགེགས་གཏོར་
བཞི་མདོར་དོར། དེ་ནས་སྡིག་པ་སྦྱང་བ་ནི། བདག་གཞན་སེམས་ཅན་ཐམས་ཅད་ཀྱི་འཁོར་བ་ཐོག་མ་
མེད་པ་ནས་བསགས་པའི་སྡིག་པ་དང་སྒྲིབ་པ་ཐམས་ཅད་སྙིང་ཁར་ཡི་གེ་ཀཾ་ནག་པོའི་རྣམ་

པར་གནས་པ། སྣ་སྒོར་སྡིག་པ་རྭ་ཅན་གྱི་རྣམ་པར་གྱུར་ཏེ། མདུན་གྱི་ཏིལ་ལ་ཐིམ། དེ་ཉིད་
གཡས་སུ་ཡེ་ཤེས་ཀྱི་མེས་སྲེག་ཅིང༌། གཡོན་དུ་ཆོས་ཉིད་ཀྱི་རྒྱ་མཚོར་དོར་བར་གྱུར། ཨོཾ་
སརྦ་པཱ་པཾ་ད་ཧ་ན་བྷསྨིན་ཀུ་རུ་སྭཱཧཱ། ཞེས་བརྗོད། དེ་དག་ནི་བགེགས་སྦྱང་བ་དང་སྡིག་པ་སྦྱང་བ་སྟེ། བོད་ཀྱི་སློབ་
དཔོན་རྙིང་པ་རྣམས་ཀྱི་ལག་ལེན་ཡིན་ནོ། །དེ་ནས་བྱུར་བསལ་བ་ནི། ཡུངས་ཀར་དང་ཆུ་ལག་པ་གཡས་གཡོན་གྱིས་བཟུང་སྟེ་
བསྐོར། གཞན་རྣམས་ལག་པ་གཅིག་གིས་སྐོར་ནས་རྟེན་དང་ཡོན་བདག་གི་བྱུར་བསལ་བར་བསམ་སྟེ། དེ་ཡང༌། ཨོཾ་སརྦ་པཱ་
པཾ་ད་ཧ་ན་བཛྲ་ཡ་སྭཱཧཱ། ཞེས་པས་ཡུངས་ཀར་མེ་ནང་དུ་དོར། དེ་ཕྱིན་ཆད་རྫས་འདི་རྣམས་ལ་བསྡུ་ན་སྔགས་བིགྷྣཱནྟ་
ཀྲྀཏ་ཁོ་ནས་ཀྱང་རུང་ལ། སྤྲོས་པ་ལ་དགའ་ན་སྔགས་ཐ་དད་དུ་བྱ་སྟེ། ཨོཾ་ཧཱུཾ་ཌ་ཌྷི་ཏ་ཕཊ། ཅེས་ཆུ་ཡང་མེ་ནང་དུ་དོར།
ཨོཾ་སརྦ་སཾ་ཤོ་དྷ་ནི་སྭཱཧཱ། ཞེས་ཁམ་ཕོར་དཀར་པོ་དང༌། ཨོཾ་སརྦ་མ་ལ་ཨ་ཝ་ར་ཎ་བི་ཤྭ་དྷ་ཡ་སྭཱཧཱ། ཞེས་
དུར་བ་དང་བཅས་པའི་ལྕི་ཆང་དང༌། ཨོཾ་པུ་ཎ་ཛྙཱ་ན་དྷ་ར་ཎ་སཾ་བྷ་ར་ཌྷོ་པ་ཀ་ཡ་སྭཱཧཱ། ཞེས་པས་ཏིང་ལོ་ཟན་
ཆང་དང་བཅས་པ་དང༌། ཨོཾ་སཾ་ཤོ་སོགས་སམ། ཨོཾ་བྷ་ར་བྷ་ར་སཾ་བྷ་ར་སྭཱཧཱ། ཞེས་པས་སེང་རས་སམ། ཟན་རིལ་
རྣམས་ཏེ། ཁམ་ཕོར་མན་ཆད་སྣོད་དུ་གསོག་གི་མེ་ལ་མི་དོར་རོ། །དེ་ལྟ་ན་རྫས་སྔགས་དྲུག་པོ་དེ་རྣམས་ལན་བཞི་བཞི་དགོས་
པས་དྲུག་བཞི་ལྡན་གྱི་སྦྱང་བ་ཞེས་བྱའོ། །འདིར་ཡང་མཐར་གོང་བཞིན་བདེན་པ་བདར། རོལ་མོ་དང་བཅས་པས་ཕྱི་རོལ་ཏུ་
འདོར་རོ། །
རྟེན་གྱི་མདུན་དུ་དུང་ཆོས་ཀྱི་ཆུ་བཟེད་ཞལ་དུ་ལྡུགས་བཞིན་པས། ཨོཾ་ཨཱ་ཧྲི་པྲ་བ་ར་སཏྐ་ར་ཨར་ཐཾ་བཛྲ་
ཨཉྩ་མ་ནཾ་པྲ་ཏཱིཙྪ་སྭཱཧཱ། ཨཉྩ་མ་ནཾ་གྱི་གནས་སུ་པྲོ་ཀྵ་ཎཾ། པཱ་དྱཾ། ཨརྒྷཾ། ཞེས་བརྗོད། ཨོཾ་བཛྲ་གནྡྷེ་
ཨཱཿཧཱུཾ་གིས་དྲི་བཟང་སྐུ་གཟུགས་ཀྱི་ཐུགས་ཀར་བྱུག ཨོཾ་བཛྲ་པུཥྤེ་ཨཱཿཧཱུཾ་གིས་དབུ་ལ་མེ་ཏོག་དཀར་པོ་བཞག ཨོཾ་
བཛྲ་ཨ་ལོ་ཀེ་ཨཱཿཧཱུཾ་གིས་མར་མེ་གཡས་སུ་བསྐོར། ཧཱུཾ་བདུན་གྱིས་སརྫ་རཱ་ཛའི་བདུག་སྤོས་གཡོན་དུ་བསྐོར། རབ་ཏུ་
གནས་པར་བྱ་བའི་རྟེན་དེ་སྐུ་གཟུགས་ཡིན་ཅིང་སྤྲོ་ན་ཉེ་རེག་ཀྱང་བྱ། གླེགས་བམ་མཆོད་རྟེན་སོགས་ལ་མི་དགོས་ཤིང༌། སྐུ་
གཟུགས་ལའང་མཐའ་གཅིག་ཏུ་ནི་མ་ཡིན་ནོ། །དེ་རྣམས་ནི་བྱུར་བསལ་བའི་ཆོ་ག་རྒྱས་པ་གཞུང་ནས་འབྱུང་བ་བཞིན་ཡིན་ཏེ།
ཅུང་ཟད་ལག་ལེན་རྒྱས་པའི་སྐབས་ཡིན་ན། གོང་གི་སྦྱང་བ་གཉིས་སོང་བའི་རྗེས་སུ་བྱུར་བསལ་བ་འདི་ཡང་བྱ་ཞིང༌། བསྡུས་པ་

ལ་མོས་ན། སྦྱང་བ་གཉིས་པོ་ཙམ་བྱ་བའམ། བྱུར་བསལ་{གདོན་[གོང་ན་]བྱས་པས་རུང་ངོ༌། །ལྔ་པ་ཁྲུས་གསོལ་བ་ནི། ཐོག་
མར་རྟེན་གྱི་མཆོད་པ་སྔ་མ་བསལ། གསར་པ་ཅུང་ཟད་བཤམས་ལ། ཡིད་ཀྱིས་བྱིན་རླབས་ཙམ་བྱ། དེ་ནས་ལས་ཀྱི་རྡོ་རྗེས་ཁྲུས་
ཆལ་གྱི་སྣོད་དང༌། བསྐུ་མཉེའི་སྣོད་དང༌། དྲིལ་ཕྱིས་ཀྱི་སྣོད་རྣམས་མཚར་དུ་དངར་ཞིང༌། མེ་ལོང་དང༌། ཆུ་གཙང་གི་བུམ་པ་དང༌།
སྐུ་ཕྱི་བའི་རས་གཙང་མ་རྣམས་ཐོགས་ལ། ཐོག་མར་དམན་པའི་ཁྲུས་བྱའོ། །
དེ་ཡང་ཁྲུས་ཆལ་ནི་རྣམ་པ་ལྔ་སྟེ། བདུད་རྩི་ལྔ་དང༌། བ་བྱུང་ལྔ་དང༌། དྲི་བཟང་དང༌། སྐྱུ་རུ་རའི་ཕྱེ་མ་དང༌། ཡུང་བའི་ཕྱེ་
མ་རྣམས་ཏེ། དེ་རྣམས་ཐམས་ཅད་འཛོམ་ན་རབ། ཐམས་ཅད་མ་འཛོམ་ན་ཇི་ཙམ་རྙེད་པ་དེ་ཙམ་གྱིས་ཆོག་གོ །བདུད་རྩི་ལྔ་ནི།
འོ་མ། ཞོ། མར། སྦྲང་རྩི། ཀ་ར་དཀར་པོ་རྣམས་ཡིན་ལ། བ་བྱུང་ལྔ་ནི། བ་དམར་ཟལ་གྱི་འོ་མ། ཞོ། མར། ལྕི་བ། ཆུ་རྣམས་
སོ། །འདི་རྣམས་ཐོག་མར་བྱུག་རྒྱུ་མི་གཙང་བ་གཞོམ་པའི་ཕྱིར་གྱི་འདག་རྫས་ལ་ཁྲུས་ཆལ་ཞེས་བྱ་བ་ཡིན། བསྐུ་མཉེ་ནི་བྱུག་པ་
སྟེ་དྲི་བཟང་གི་ཏིལ་མར་རོ། །དྲིལ་ཕྱིས་ནི་ཤུན་ལྤགས་ལྔའི་ཕྱེ་མ་ལ་བཤད་ཀྱང༌། བོད་དུ་མ་རྙེད་པས་སྲན་ཕྱེས་བྱ་ལ། འདི་ཡང་
འདག་ཆལ་ལོ། །
དེའི་ལག་ལེན་ནི། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུཾ་ཕཊ། ཅེས་པའམ། ཨོཾ་བིགྷྣཱནྟ་ཀྲིཏ་ཧཱུཾ་ཧཱུཾ།
ཞེས་པ་ཚར་གཅིག ཨོཾ་ཧཱུཾ་ཏྲཱཾ་ཧྲིཿཨ། ཞེས་བཟླ་ཞིང་མེ་ལོང་ལ་ཁྲུས་ཆལ་གྱིས་བྱུགས། ཀཱ་ཡ་བི་ཤོའི་སྔགས་ཀྱིས་དྲུད།
ཡང་ཨ་མྲྀ་ཏ་སོགས་ཀྱི་ཆུ་གཙང་གིས་བཀྲུས། ཨོཾ་ཧཱུཾ་ཏྲཱཾ་ཧྲཱིཿཁཾ་ཁ་ཞེས་བཟླས་པས་ཏིལ་མར་གྱིས་བྱུགས། ཨོཾ་སརྦ་
ཏ་ཐཱ་ག་ཏ་ཀཱ་ཡ་བི་ཤོ་དྷ་ནི་ཡེ་སྭཱཧཱ། ཞེས་པས་དུར་བའི་པིར་གྱིས་དྲུད། སྔགས་དེ་ཉིད་ཀྱིས་དྲིལ་ཕྱིས་བཏབ།
ཡང་སྔགས་དེ་ཉིད་ཀྱིས་དྲུད། ཨ་མྲྀ་ཏའི་སྔགས་དང༌། ཀཱ་ཡ་སོགས་སྦྱར་བས་ཆུ་གཙང་གིས་བཀྲུའོ། །དེ་དག་སྐུ་ལ་
མཚུངས་པ་མེད་པའི་གོས། །གཙང་ལ་དྲི་རབ་བགོས་པས་སྐུ་ཕྱིའོ། །ཨོཾ་ཧཱུཾ་ཏྲཱཾ་ཧྲཱིཿཨ་ཀཱ་ཡ་བི་
ཤོ་དྷ་ནི་ཡེ་སྭཱཧཱ། དེ་ལྟར་བསྡུ་ན་ཚར་གཅིག་པོ་དེས་ཆོག་ལ། རྫས་རྣམས་འཛོམ་ཞིང་ལོང་སྐབས་ཡོད་ན། ཁྲུས་ཆལ་རིམ་
པ་ལྔའི་དབྱེ་བས་དེ་ཉིད་ཚར་ལྔ་བྱའོ། །དེ་རྣམས་བསལ་ལ། དེ་མ་ཐག་ཏུ་བཟང་ཁྲུས་བྱ་བ་ནི། སྐུ་ཕྱིས་ཀྱང་བཟང་བ་གཅིག་
ལྟར་ལ། སློབ་དཔོན་གྱིས་བུམ་པ་བརྒྱད་ཀྱི་བུམ་ཆུ་དུང་ཆོས་སམ་སྣོད་གཙང་མར་བསྡུས་ལ། ལག་ཏུ་ཐོགས་ཏེ། ཁྲུས་གསོལ་
གྱི་ཚེ་འཐོར་ཚུལ་ཙམ་བྱེད། དེ་ཡང༌། ཨོཾ་ཧཱུཾ་ཏྲཱཾ་ཧྲཱིཿཨཿ ལན་གསུམ་དྲི་བཟང་བྱུགས། རང་གི་སྙིང་ཁ་ནས་འོད་

ཟེར་འཕྲོས། རང་བཞིན་གྱི་གནས་ནས་དབང་གི་ལྷ་རིགས་ལྔ། ཡུམ་བཞི། བྱང་ཆུབ་སེམས་
དཔའ་བརྒྱད། ལྷ་མོ་དྲུག ཁྲོ་བོ་ཁྲོ་མོ་བཅུ་ལ་སོགས་པ་སངས་རྒྱས་བྱང་ཆུབ་སེམས་དཔའ་
ཐམས་ཅད་རྟེན་ལ་ཁྲུས་གསོལ་བའི་དོན་དུ་མདུན་གྱི་ནམ་མཁར་བཛྲ་ས་མཱ་ཛཿ ཨརྒྷཾ་ནས་
ཤཔྟའི་བར་གྱིས་མཆོད། དེ་བཞིན་གཤེགས་པ་ཐམས་ཅད་ཀྱིས་རྟེན་འདི་རྣམས་ཀྱི་དྲི་མ་སྦྱང་བ་
དང༌། སྐུ་ཁྲུས་གསོལ་བར་མཛད་དུ་གསོལ། ཞེས་ལན་གསུམ། རི་བོ་ལྟར་ནི་མཛེས་པ་ཡི། །ཡོན་
ཏན་དམ་པའི་རྒྱན་ལྡན་པ། །མཆོད་གནས་རིན་ཆེན་འདི་དག་ལ། །བདག་གིས་ཁྲུས་འདི་
གསོལ་བར་བགྱིས། །ཞེས་སྙན་མནན་ཅིང༌། ཁྲུས་ཀྱི་ཁང་པ་ཤིན་ཏུ་དྲི་ཞིམ་པ། །ཤེལ་གྱི་ས་གཞི་
གསལ་ཞིང་འཚེར་བ་ལྟར། །རིན་ཆེན་འབར་བའི་ཀ་བ་ཡིད་འོང་ལྡན། །མུ་ཏིག་འོད་ཆགས་
བླ་རེ་བྲིས་པ་དེར། །དེ་བཞིན་གཤེགས་དང་དེ་ཡི་སྲས་རྣམས་ལ། །རིན་ཆེན་བུམ་པ་མང་པོ་
སྤོས་ཀྱི་ཆུ། །ཡིད་འོད་ལེགས་པར་བཀང་བ་གླུ་དང་ནི། །རོལ་མོར་བཅས་པ་དུ་མས་སྐུ་ཁྲུས་
གསོལ། །ཨོཾ་སརྦ་ཏ་ཐཱ་ག་ཏ་ཨསྣ་ན་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མཱ་ཡ་སྭཱཧཱ། རོལ་ཆེན་བྱ། ཇི་
ལྟར་བལྟམས་པ་ཙམ་གྱི་ནི། །ལྷ་རྣམས་ཀྱིས་ནི་ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡི། །
དེ་བཞིན་བདག་གིས་སྐུ་ཁྲུས་གསོལ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མཱ་ཡ་ཤྲཱི་ཧཱུཾ། ཞེས་དྲི་
མ་ཁྲུས་ཀྱི་བུམ་པས་ཁྲུས་གསོལ། དེ་དག་སྐུ་ལ་མཚུངས་པ་མེད་པའི་གོས། །གཙང་ལ་དྲི་རབ་བགོས་
པས་སྐུ་ཕྱིའོ། །ཨོཾ་ཧཱུཾ་ཏྲཱཾ་ཧྲཱིཿཨ་ཀཱ་ཡ་བི་ཤྭོ་དྷ་ནི་ཡེ་སྭཱཧཱ། བསྡུ་ན་དེ་ཙམ་གྱིས་ཀྱང་ཆོག་ལ། སྤྲོ་ན། འདི་ནི་
ཁྲུས་མཆོག་དཔལ་དང་ལྡན། །ཐུགས་རྗེའི་ཆུ་ནི་བླ་ན་མེད། །བྱིན་རླབས་ཡེ་ཤེས་ཆུ་ཡིས་ནི། །
ཅི་འདོད་དངོས་གྲུབ་སྩལ་དུ་གསོལ། །ཨོཾ་སརྦ་ནས། ཤྲཱི་ཧཱུཾ། དེ་དག་སྐུ་ལ་ནས། དྷ་ནི་ཡེ་སྭཱཧཱ།
དེ་བཞིན་དུ་འོག་མ་རྣམས་ལ་ཡང་ཚིགས་བཅད་རེ་རེའི་བར་དུ། ངེས་པར་ཁྲུས་སྔགས་དང༌། སྐུ་ཕྱིས་སྦྱར་དགོས་ལ། རྒྱས་པ་ལ་
དགའ་ན་ཁྲུས་ཀྱི་ཁང་པ་ཞེས་སོགས་ཀྱང་རེ་རེའི་མགོར་སྦྱར་ན་ཤིན་ཏུ་ལེགས་སོ། །འདི་ནི་སྦྱིན་པའི་རང་བཞིན་ཆུ། །
སེར་སྣའི་དྲི་མ་སྦྱོང་མཛད་ཅིང༌། །གཏོང་བ་དྲི་ཡིས་ལེགས་བགོས་ཆུ། ཁྲུས་ལེགས་མཛད་

ལ་ཕྱག་འཚལ་འདུད། །ཨོཾ་ནས་སྭཱཧཱ། འདི་ནི་ཚུལ་ཁྲིམས༴ ཁྲིམས་འཆལ། ཚུལ་ཁྲིམས་དྲི་
ཡིས། ཨོཾ་སོགས། བཟོད་པ། ཁོང་ཁྲོའི། བཟོད་པ་དྲི་ཡིས། བརྩོན་འགྲུས། ལེ་ལོའི། བརྩོན་
པར། བསམ་གཏན། རྣམ་གཡེངས། བསམ་གཏན། ཤེས་རབ། ཤེས་འཆལ། ཤེས་རབ་དྲི།
ཁྲུས་ལེགས། ཨོཾ་ནས་སྭཱཧཱ། དེ་ལྟར་ཚིགས་བཅད་ཚན་པ་བརྒྱད་ལ། བུམ་པ་བརྒྱད་ཡོད་ན་རིམ་པས་སྦྱར། བཞི་ཡོད་ན་
ལན་གཉིས་སྦྱར། གཅིག་ལས་མེད་ན། དེ་ཀས་ཐམས་ཅད་ལ་སྦྱར་རོ། །
དེ་ནས་ཚིགས་བཅད་རེ་རེའི་མཚམས་སུ་ཁྲུས་རེ་གསོལ་ཞིང༌། འདི་སྐད་ཅེས། ཆུ་བོ་དྲུག་གིས་ཁྲུས་བྱས་པས། །
བག་ཆགས་རྣམ་དྲུག་སྦྱངས་ནས་ནི། །གང་ལ་ཉེས་པ་མི་མངའ་ཞིང༌། ཁྲུས་ལེགས་མཛད་
ལ་ཕྱག་འཚལ་ལོ། །དྲི་ཆུ་དྲུག་གིས་ཁྲུས་བྱས་པས། །དྲི་མ་རྣམ་དྲུག་སྦྱངས་ནས་ནི། །རྒྱ་
ཆེན་ཡོན་ཏན་དྲུག་ལྡན་པ། ཁྲུས་ལེགས་མཛད་ལ་ཉེས་མི་མངའ། །དྲི་མ་རྣམ་དྲུག་དག་པ་
ཡི། །ཡོན་ཏན་ཐམས་ཅད་དང་ལྡན་པ། །སངས་རྒྱས་ཐམས་ཅད་མཆོད་དོན་དུ། །དད་པས་
བདག་གིས་ཁྲུས་བགྱིའོ། །དེ་ལྟར་ཁྲུས་གསོལ་བ་རྣམས་ཀྱི་དུས། ལས་ཀྱི་རྡོ་རྗེ་གཞན་ཞིག་གིས་ལས་བུམ་ནས་ཀྱང་
ཡལ་འདབ་ཀྱིས་གཏོར་བས་བགེགས་དང་མི་ཤིས་པ་ཐམས་ཅད་སྦྱངས་པར་བསམ། མཐར་དེ་དག་སྐུ་ལ་སོགས་སྔ་མ་བཞིན་སྐུ་
ཕྱིས་བྱའོ། །
དེ་ནས་དེ་ལ་ཁ་དོག་ལེགས་བསྒྱུར་བའི། །ན་བཟའ་ཤིན་ཏུ་དྲི་ཞིམ་དམ་པ་འབུལ། །
གོས་བཟང་སྲབ་ལ་འཇམ་པ་སྣ་ཚོགས་དང༌། །རྒྱན་མཆོག་བརྒྱ་ཕྲག་རྣམས་ཀྱང་དེ་ལ་
འབུལ། །སྟོང་གསུམ་ཀུན་ཏུ་དྲི་ངད་ལྡང་བ་ཡི། །དྲི་མཆོག་རྣམས་ཀྱིས་ཐུབ་དབང་རྣམས་
ཀྱི་སྐུ། །གསེར་སྦྱངས་བཙོ་མ་བྱི་དོར་བྱས་པ་ལྟར། །འོད་ཆགས་འབར་བ་དེ་དག་བྱུག་པར་
བགྱི། །ཨོཾ་ཨཱཿབཛྲ་ཝ་ས་སེ་སྭཱཧཱ། ཨོཾ་བཛྲ་ཨ་བྷ་ར་ཎཾ་བི་བྷུ་ཥ་ཎེ་སྭཱཧཱ། ཨོཾ་བཛྲ་གནྡྷེ་སྭཱཧཱ། འདི་
གསུམ་གྱི་གོ་རིམ་ལ། བྱུག་པ་ན་བཟའ། བརྒྱན་ཞེས་པའི་ཚུལ་དུ་སྦྱར་ནའང་རུང་ངོ༌། །ཤིན་ཏུ་སྤྲོ་ན་རབ་གནས་རྒྱས་པ་ནས་བྱུང་
བ་ལྟར་ཤིས་བརྗོད་རྒྱས་པར་བྱ་མོད་ཀྱི། གོང་དུ་བཤད་པའི་ཕར་ཕྱིན་དྲུག་པོའི་ཚིགས་བཅད་ཉིད་ཤིས་བརྗོད་ཡིན་པས་དེ་ཙམ་

གྱིས་ཆོག་གོ །དེ་ལྟར་ཁྲུས་གསོལ་གྲུབ་མ་ཐག་ཏུ་ཡེ་ཤེས་པ་སྤྱན་འདྲེན་པར་གཞུང་ནས་བཤད་ཅིང༌། བོད་ཀྱི་སློབ་དཔོན་རྙིང་
པ་རྣམས་ཀྱི་ལག་ལེན་ལྟར་ན་སྐབས་འདིར་རྗེས་དྲན་གསོལ་བཏབ་དང༌། སེམས་བསྐྱེད་བཟུང་བ་བྱེད་པའི་སྲོལ་ཡོད་པ། བྱེད་
པར་སྤྲོ་ན་ཆོ་ག་རྒྱས་པ་རྣམས་ལས་ཤེས་པར་བྱའོ། །དྲུག་པ་རྟེན་དམ་ཚིག་པའི་ལྷར་བསྐྱེད་པ་ནི། སླར་ཡང༌། ཨ་མྲྀ་ཏས་
བསངས། སྭ་བྷཱ་ཝས་སྦྱངས། སྟོང་པའི་ངང་ལས། སྐུ་གཟུགས་རྣམས་ཀྱི་གནས་སུ་པཾ་ལས་པདྨ་
དང༌། ཨ་ལས་ཟླ་བའི་དཀྱིལ་འཁོར་གྱི་སྟེང་དུ༌། ཧཱུཾ་ལས་རྡོ་རྗེ་ཧཱུཾ་གིས་མཚན་པ་ལས་འོད་
འཕྲོས་འདུས་ཡོངས་སུ་གྱུར་པ་ལས། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་
དང་ཐུགས་མཉམ་པ་ཉིད་ཀྱི་རྡོ་རྗེ་དཔལ་བདེ་བ་ཆེན་པོ་རྡོ་རྗེ་སེམས་དཔའ་རྡོ་རྗེ་འཆང་ཆེན་
པོ་དང་པོའི་མགོན་པོའི་སྐུར་གྱུར་པ་ནི། སྐུ་མདོག་སྟོན་ཀའི་ཟླ་བ་རྒྱས་པ་ལྟ་བུ་ཞལ་གཅིག་
ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་རང་དང་འདྲ་བའི་ཡུམ་རྡོ་རྗེ་སྙེམས་མ་ལ་ཡང་
དག་པར་འཁྱུད་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། རབ་ཏུ་རྒྱས་པའི་སྤྱན་
གདངས་ཤིང་དབུ་སྐྲ་རལ་པའི་ཐོར་ཚུགས་ཆེན་པོའི་ཅོད་པན་ཅན། དར་སྣ་ཚོགས་པའི་ན་
བཟའ་དང༌། རིན་པོ་ཆེའི་དབུ་རྒྱན། སྙན་རྒྱན། མགུལ་རྒྱན། དཔུང་རྒྱན། དོ་ཤལ། ཕྱག་
གདུབ། ཞབས་གདུབ། འོག་པག་སེ་མོ་དོ་ལ་སོགས་པ་རྒྱན་ཐམས་ཅད་ཀྱིས་བརྒྱན་པ། སྙན་
གོང་ཨཏྤ་ལའི་གདེངས་ཀ་དང་དར་དཔྱངས་ཀྱིས་མཛེས་པ། སྐྱེས་བུ་ཆེན་པོའི་མཚན་སུམ་ཅུ་
རྩ་གཉིས་དང༌། དཔེ་བྱད་བཟང་པོ་བརྒྱད་ཅུ་ཡོངས་སུ་རྫོགས་པ། འོད་དང་འོད་ཟེར་དཔག་
ཏུ་མེད་པ་འབར་ཞིང་འཕྲོ་བའོ། །ཞེས་བརྗོད། མཆོད་རྟེན་ཡིན་ན། པདྨ་དང་ཟླ་བའི་གདན་ལ། བྷྲུཾ་
ལས་འཁོར་ལོ་བྷྲུཾ་གྱིས་མཚན་པ་ཡོངས་སུ་གྱུར་པ་ལས། བཅོམ་ལྡན་འདས་རྣམ་པར་སྣང་
མཛད་སྐུ་མདོག་དཀར་པོ་ཞལ་གཅིག་ཕྱག་གཉིས། གཡས་འཁོར་ལོ་དང༌། གཡོན་དེས་ཡུ་
བ་བྱས་པའི་དྲིལ་བུ་འཛིན་པས། ཡུམ་སངས་རྒྱས་སྤྱན་མ་རང་དང་མཚུངས་པ་ལ་འཁྱུད་པ།
ཞབས་རྡོ་རྗེ་སོགས་གོང་བཞིན། པོ་ཏི་ཡིན་ན། ཛྲིཾ་ལས་པདྨ་ཛྲིཾ་གིས་མཚན་པ་ལས་འོད་དཔག་མེད་སྐུ་

མདོག་དམར་པོ་ཞལ་གཅིག་ཕྱག་གཉིས་གཡས་པདྨ་དང༌། གཡོན་དེས་ཡུ་བ་བྱས་པའི་དྲིལ་
བུ་འཛིན་པ། ཡུམ་གོས་དཀར་མོ་དམར་མོ་སོགས་ཕྱག་འཚན་ཡིན་ན། ཧཱུཾ་ལས་རྡོ་རྗེ་སྔོན་པོ་
ཧཱུཾ་གིས་མཚན་པ་ལས། མི་བསྐྱོད་པ་སྐུ་མདོག་སྔོན་པོ་ཞལ་གཅིག་ཕྱག་གཉིས། གཡས་རྡོ་རྗེ་
དང༌། གཡོན་དེས་ཡུ་བ་བྱས་པའི་དྲིལ་བུ་འཛིན་པས། ཡུམ་མཱ་མ་ཀི་སྔོན་མོ་སོགས། ཡང་ན་མཆོད་
རྟེན་ནི་རྣམ་སྣང་ཡོངས་སུ་གྱུར་པ་ལས་མཆོད་རྟེན་ཉིད་དུ་གྱུར་ཏེ། དེའི་དབུས་སུ་རྣམ་སྣང་གི་གཟུགས་བརྙན་ཤར་བར་བསྒོམ་
པ་ཡང་བཤད་དོ། །
གང་ལྟར་ཡང་དེ་ལྟར་བསྐྱེད་ཟིན་པས་རྗེས་སུ། ཐུགས་ཀའི་དབུས་སུ་ཟླ་བའི་དཀྱིལ་འཁོར་གྱི་སྟེང་
དུ། ཧཱུཾ་བྷྲུཾ་ཨཾ་ཛྲིཾ་ཁཾ་རྣམས་དང༌། མིག་ཏུ་ཀྵིཾ་དཀར་པོ། རྣ་བར་ཛྲིཾ་སྔོན་པོ། སྣ་ལ་ཁཾ་སེར་པོ། ལྕེ་
ལ་གཾ་དམར་པོ། སྐྲ་མཚམས་སུ་སྐཾ་ལྗང་ཁུ། ལྟེ་བར་སཾ་སྔོན་པོ། དཔྲལ་པར་ཨོཾ་ལས་འཁོར་
ལོ་དཀར་པོ་ཨོཾ་གྱིས་མཚན་པ། མགྲིན་པར་ཨཱཿལས་པདྨ་དམར་པོ་ཨཱས་མཚན་པ། སྙིང་ཁར་
རིགས་ལྔའི་ས་བོན་གྱི་འོག་ཏུ་ཧཱུཾ་ལས་རྡོ་རྗེ་ནག་པོ་ཧཱུཾ་གིས་མཚན་པ་རྣམས་སུ་གྱུར།
བདུན་པ་ཡེ་ཤེས་པ་སྤྱན་འདྲེན་པ་ནི། རང་གི་སྙིང་ཁ་ནས་འོད་ཟེར་འཕྲོས། རང་བཞིན་གྱི་གནས་
ནས། ཡེ་ཤེས་སེམས་དཔའ་ལ་སངས་རྒྱས་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་
བ་བཛྲ་ས་མཱ་ཛཿ མ་ལུས་སེམས་ཅན་ཀུན་གྱི་མགོན་གྱུར་ཅིང༌། །བདུད་སྡེ་དཔུང་བཅས་མི་
བཟད་འཇོམས་མཛད་ལྷ། །དངོས་རྣམས་མ་ལུས་ཇི་བཞིན་མཁྱེན་གྱུར་པའི། །བཅོམ་ལྡན་
འཁོར་བཅས་གནས་འདིར་གཤེགས་སུ་གསོལ། །བཅོམ་ལྡན་བསྐལ་པ་གྲངས་མེད་དུ་མ་
རུ། །འགྲོ་ལ་བརྩེ་ཕྱིར་ཐུགས་རྗེས་རྣམ་སྦྱངས་ཤིང༌། །སྨོན་ལམ་རྒྱ་ཆེན་དགོངས་པ་ཡོངས་
རྫོགས་པའི། ཁྱེད་བཞེད་འགྲོ་དོན་མཛད་དུས་འདིར་ལགས་ན། །དེ་ཕྱིར་ཆོས་དབྱིངས་
ཕོ་བྲང་ལྷུན་གྲུབ་ནས། །རྫུ་འཕྲུལ་བྱིན་རླབས་སྣ་ཚོགས་སྟོན་མཛད་ཅིང༌། །མཐའ་ཡས་
སེམས་ཅན་ཚོགས་རྣམས་བསྒྲལ་བའི་ཕྱིར། །ཡོངས་དག་འཁོར་དང་བཅས་ཏེ་གཤེགས་སུ་

གསོལ། །ཆོས་རྣམས་ཀུན་གྱི་དབང་ཕྱུག་གཙོ། བཙོ་མ་གསེར་གྱི་མདོག་འདྲ་ཞིང༌། །ཉི་མ་
ལས་ལྷག་གཟི་བརྗིད་ཆེ། །དད་པས་སྤྱན་ནི་དྲངས་བར་བགྱི། །ཞི་ཞིང་ཐུགས་རྗེས་ཆེ་ལྡན་
པ། །དུལ་ཞིང་བསམ་གཏན་ས་ལ་བཞུགས། །ཆོས་དང་ཡེ་ཤེས་ཆགས་བྲལ་བ། །ཀུན་ཏུ་
མི་བཟད་ནུས་པར་ལྡན། །ཨོཾ་ཚུར་བྱོན་ཚུར་བྱོན་ཞིང་དག་ལྷ། །ཐུབ་པའི་སྐྱེས་མཆོག་ཐམས་
ཅད་མཁྱེན། །ཤིན་ཏུ་ལེགས་བྱས་གཟུགས་བརྙན་ནི། །མཆོད་པར་འདིར་ནི་གཤེགས་སུ་
གསོལ། །འདིར་ནི་གཟུགས་དང་ལྷན་ཅིག་ཏུ། །འགྲོ་བའི་དོན་དུ་བཞུགས་ནས་ཀྱང༌། །ནད་
མེད་ཚེ་དང་དབང་ཕྱུག་དང༌། །མཆོག་རྣམས་ལེགས་པར་སྩལ་དུ་གསོལ། །ཨོཾ་བཛྲ་ས་མཱ་ཛཿ
ཞེས་བརྗོད། ཡེ་ཤེས་སེམས་དཔའི་ཕྱི་བཞིན་དུ་འབྲངས་ནས་སྐུ་གསུང་ཐུགས་ཀྱི་རྟེན་རབ་ཏུ་
གནས་པ་ལ་བར་དུ་གཅོད་པར་བྱེད་པའི་འབྱུང་པོ་གདོན་བགེགས་ཀྱི་ཚོགས་རྣམས་གཞན་
དུ་སོང་ཞིག །སུམྦྷ་བཟླས་ཏེ་རོལ་མོའི་སྒྲ་བསྒྲགས་ལ་བགེགས་བསྐྲད། ཡེ་ཤེས་པ་ལ་ཨརྒྷཾ་ནས་ཤཔྟའི་བར་གྱིས་
མཆོད། བཅོམ་ལྡན་རྡོ་རྗེ་སེམས་དཔའ་མཆོག །རིག་པའི་རྒྱལ་པོ་ཁྱོད་ལ་འདུད། །སློབ་མ་
རྣམས་ལ་བརྩེ་དོན་དང༌། ཁྱེད་རྣམས་ལ་ཡང་མཆོད་ཕྱིར་དང༌། །སེམས་ཅན་བསོད་ནམས་
སྤེལ་དོན་དང༌། །བྱང་ཆུབ་སེམས་ནི་བསྐྱེད་པའི་ཕྱིར། །མགོན་པོ་ཐུགས་རྗེའི་བདག་ཉིད་
ཅན། ཁྱོད་ཀྱི་རབ་གནས་བགྱིད་པར་འཚལ། །དེ་ཕྱིར་བཅོམ་ལྡན་བདག་གུས་ལ། །བཀའ་
དྲིན་གནང་བར་མཛད་པར་རིགས། །སངས་རྒྱས་འགྲོ་འཁོར་བྱ་དོན་སྩོལ། །བྱང་ཆུབ་སེམས་
དཔའ་འབྲས་གནས་དང༌། །གཞན་ཡང་གང་དག་གསང་སྔགས་ལྷ། །ལྷ་དང་འཇིག་རྟེན་སྐྱོང་
བ་དང༌། །འབྱུང་པོ་བྱང་ཆུབ་བསྟན་གནས་དང༌། །སེམས་ཅན་བསྟན་ལ་མངོན་དགའ་དག།
གང་གཞན་རྡོ་རྗེའི་སྤྱན་ལྡན་དག །བདག་ལ་ཡང་དག་དགོངས་སུ་གསོལ། །བདག་ནི་རྡོ་
རྗེ་འཛིན་པ་ཡིས། །ལྷ་འདི་རབ་ཏུ་གནས་པ་ནི། །བགྱི་འོ་དེས་ན་ཁྱེད་རྣམས་ཀྱིས། །ཉེ་བར་
གནས་པར་མཛད་པར་འོས། །ཞེས་ལན་གསུམ་གྱིས་གསོལ་བ་བཏབ་ནས། ཨོཾ་བཛྲ་ཨཾ་ཀུ་ཤ་ཛཿ ཨོཾ་བཛྲ་

པཱ་ཤ་ཧཱུཾ། ཨོཾ་བཛྲ་སྥོ་ཊ་བཾ། ཨོཾ་བཛྲ་ཨཱ་བེ་ཤ་ཨ། ཞེས་མང་དུ་བརྗོད་ལ་དམ་ཡེ་བསྲེའོ། །གཞུང་ནས་གསལ་
བར་བཤད་པ་མེད་ཀྱང༌། ཡང་སྙིང་ཁ་ནས་འོད་ཟེར་འཕྲོས་ཏེ་ཡེ་ཤེས་པ་སྔོན་བཞིན་སྤྱན་དྲངས་ཏེ་བསྟིམ་པའི་བར་
ལན་གསུམ་མམ། ལྔའམ། བདུན་ལ་སོགས་པར་བྱེད་པར་འདོད་དེ། དམིགས་པ་གསལ་ཞིང་ཡིད་ཆེས་པའི་ཕྱིར་ཡིན་པས་མི་
འགལ་ཞིང་ལེགས་པར་མངོན་ལ། སྤྱིར་ཆོ་ག་མ་ཚང་བ་མེད་པའི་ཡན་ལག་ཏུ་ནི་ཚར་གཅིག་པོ་དེས་ཆོག་གོ །
བརྒྱད་པ་དབང་བསྐུར་བ་ནི། སླར་ཡང་རང་གི་སྙིང་ཁ་ནས་འོད་ཟེར་འཕྲོས། རང་བཞིན་གྱི་
གནས་ནས། སངས་རྒྱས་སྲས་དང་བཅས་པ་མ་ལུས་པ་གཅིག་ཏུ་འདུས་པའི་ངོ་བོ། རིགས་
ལྔ། ཡུམ་བཞི། བྱང་ཆུབ་སེམས་དཔའ་བརྒྱད། ལྷ་མོ་དྲུག །ཁྲོ་བོ་ཁྲོ་མོ་བཅུ་ལ་སོགས་པ་
དཀྱིལ་འཁོར་པ་ཐམས་ཅད་ལྷ་ལ་དབང་བསྐུར་བའི་དོན་དུ་མདུན་གྱི་ནམ་མཁར་བཛྲ་ས་མཱ་
ཛཿ ཨརྒྷཾ་ནས་ཤཔྟའི་བར་གྱིས་མཆོད། ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང༌། །གཟུགས་
སྐུ་འཇའ་ཚོན་བཞིན་དུ་སོ་སོར་གསལ། །ཐབས་དང་ཤེས་རབ་མཆོག་ལ་མངའ་བརྙེས་པའི། །
རིགས་ལྔ་བདེ་བར་གཤེགས་ལ་ཕྱག་འཚལ་བསྟོད། །མདུན་བསྐྱེད་དཀྱིལ་འཁོར་རྒྱས་པ་ཡོད་ན་ནི། སྔར་
སྦྱང་བའི་སྔོན་དུ་འཇུག་པའི་ཆོ་ག་རྒྱས་པ་ཟིན་ན་དེས་ཆོག་ཅིང་མིན་ན་སྐབས་འདིར་ན་བཟའ་དམར་པོ་གསོལ། མེ་ཏོག་གི་
འཕྲེང་བ་བཏགས་ཏེ། དཀྱིལ་འཁོར་དུ་འཇུག་པ་བསྡུས་པ་ཙམ་མམ། ཤིན་ཏུ་བསྡུས་པ། ཨཱ་ཁཾ་ཝཱི་ར་ཧཱུཾ། ཞེས་བརྗོད་པས་
དཀྱིལ་འཁོར་དུ་ཞུགས་པར་མོས། མདུན་བསྐྱེད་དཀྱིལ་འཁོར་རྒྱས་པ་མེད་ཅིང༌། གོང་དུ་བཤད་པའི་མཎྜལ་ཙམ་ལ་བརྟེན་པ་
ཡིན་ནའང༌། དཔའ་བོ་འབྲུ་ལྔས་དཀྱིལ་འཁོར་དུ་འཇུག་པ་དེ་དང་འདྲ་ཞིང༌། ཅི་སྟེ་མཎྜལ་བཤམས་པ་དེའང་མེད་ན་དབང་ལྷ་
རྣམས་གཞལ་ཡས་ཁང་བསྲུང་འཁོར་དང་བཅས་པར་སྤྱན་དྲངས་ལ། དེ་ལྟ་བུའི་དཀྱིལ་འཁོར་དུ་ཞུགས་པར་མོས་པ་ཙམ་གྱིས་
ཆོག་གོ །
གང་ལྟར་ཡང་དེ་ནས་འདི་སྐད་ཅེས་བྱ་སྟེ། རྡོ་རྗེ་ཅན་གྱིས་སངས་རྒྱས་ལ། །འགྲོ་བ་སྐྱོབ་པའི་ཆེད་
དུ་དབང༌། །ཡོན་ཏན་འབྱུང་གནས་ཇི་ལྟར་སྩལ། །དེ་བཞིན་འདི་ལ་སྩལ་དུ་གསོལ། །ཞེས་
ལན་གསུམ། བདག་ཉིད་གཙོ་བོ་ཡབ་ཡུམ་དུ་གསལ་བའི་ཞལ་དུ་སྐུ་གཟུགས་ལ་སོགས་པའི་

རྟེན་རྣམས་རབ་ཏུ་བཅུག་སྟེ། སྐུའི་དབྱིབས་བརྒྱུད། རྡོ་རྗེའི་ལམ་ནས་ཤེས་རབ་ཀྱི་པདྨར་
ཕྱིན་པ་རང་གི་ལྷའི་གཟུགས་ཀྱི་རྣམ་པར་གནས་པ་ལ། དབང་གི་ལྷ་ཐམས་ཅད་ཀྱང་རྗེས་སུ་
ཆགས་པས་བྱང་ཆུབ་ཀྱི་སེམས་སུ་ཞུ་བ་རྣམས་བདག་ཉིད་དཀྱིལ་འཁོར་གྱི་གཙོ་བོ་དང་ཐ་
མི་དད་པའི་སྤྱི་བོ་ནས་ཞུགས། སྐུའི་དབྱིབས་བརྒྱུད། རྡོ་རྗེའི་ལམ་ནས་བྱུང་བའི་བྱང་ཆུབ་ཀྱི་
སེམས་ཀྱི་ཆུ་རྒྱུན་གྱིས་ཡོངས་སུ་བཀྲུས་པས་རྟེན་གྱི་དྲི་མ་སྦྱངས་ཤིང༌། ཤེས་རབ་ཀྱི་པདྨའི་
མཐའ་ལས་སྤྲོས་ནས་དབང་སྟེགས་ཀྱི་སྟེང་དུ་འཁོད་པར་གྱུར། བྱང་ཆུབ་ཀྱི་སེམས་ཀྱི་རྡུལ་
ཕྲ་རབ་མཐའ་དག་རྣམས་ཀྱང་དཀྱིལ་འཁོར་གྱི་འཁོར་ལོ་མཐའ་ཡས་པར་གྱུར་པ་པདྨ་ལས་
ཕྱིར་སྤྲོས་ཏེ། ནམ་མཁའི་དབྱིངས་ཐམས་ཅད་ཡོངས་སུ་གང་བར་བཞུགས་པ་རྣམས་རྟེན་
ལ་དབང་བསྐུར་བར་མངོན་དུ་ཕྱོགས་པས་ཤིས་པ་བརྗོད་པར་གྱུར། བཀྲ་ཤིས་གང་ཞིག་
སེམས་ཅན་ཀུན་གྱི་སྙིང་ལ་གནས། །ཐམས་ཅད་བདག་ཉིད་རིགས་ཀུན་གྱི་ནི་བདག་པོ་
མཆོག །སེམས་ཅན་མ་ལུས་བསྐྱེད་བྱེད་བདེ་བ་ཆེན་པོ་སྟེ། །དེས་ནི་དེང་འདིར་དབང་བསྐུར་
མཆོག་ལ་བཀྲ་ཤིས་ཤོག །ཨོཾ་ཕུན་གསུམ་ཚོགས་པ་སོགས་ཤིས་བརྗོད་ཇི་ལྟར་འོས་པ་བྱ། ཧཱུཾ་ལས་བྱུང་
བ་མི་བསྐྱོད་པའི་རང་བཞིན་རྣམ་རྒྱལ་བུམ་པའི་ཆུས་དབང་བསྐུར། ཇི་ལྟར་བལྟམས་པ་
སོགས་ཀྱི་མཐར། ཨོཾ་ཨཱཿསརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མཱ་ཡ་ཤྲཱི་ཡེ་ཧཱུཾ་སྭཱཧཱ། ཨོཾ་བཛྲ་ཨུ་ད་ཀ་ཨ་
བྷི་ཥིཉྩ་ཧཱུཾ། ཨོཾ་ལས་བྱུང་བ་རིན་ཆེན་འབྱུང་ལྡན་གྱི་རང་བཞིན་དེ་བཞིན་གཤེགས་པ་རིགས་
ལྔའི་རྣམ་པ་ཅན་དབུ་རྒྱན་གྱིས་དབང་བསྐུར། ཨོཾ་ཨཱཿབཛྲ་ཨ་བྷི་ཥིཉྩ་ཧཱུཾ། ཨོཾ་བཛྲ་རཏྣ་ཨཾ།
ཨོཾ་ཧཱུཾ་ཏྲཱཾ་ཧྲཱི་ཨཱཿ ཛྲིཾ་ངམ་ཧྲིཿལས་བྱུང་བ་འོད་དཔག་མེད་ཀྱི་རང་བཞིན་རྡོ་རྗེའི་དབང་བསྐུར།
སངས་རྒྱས་རྣམས་ཀྱི་རྡོ་རྗེ་ཡི། །དབང་གིས་དེ་རིང་ཁྱོད་དབང་བསྐུར། །འདི་སྟེ་སངས་རྒྱས་
ཐམས་ཅད་ཉིད། །རྡོ་རྗེ་རབ་ཏུ་གྲུབ་ཕྱིར་བཟུང༌། ཁཾ་ལས་བྱུང་བ་དོན་ཡོད་གྲུབ་པའི་རང་
བཞིན་དྲིལ་བུ་དབང་བསྐུར། ཨོཾ་བཛྲ་ཨ་བྷི་བ་ཏི་སྟྭཾ། ཨ་བྷི་ཥིཉྩ་མཾ། ཏིཥྛ་བཛྲ་ས་མ་ཡ་སྟྭཾ།

རྣམ་པར་སྣང་མཛད་ཀྱི་བདག་ཉིད་མིང་གི་དབང་བསྐུར། ཨོཾ་བཛྲ་སཏྭ་སྟྭཾ། ཨ་བྷི་ཥིཉྩ་མཾ།
བཛྲ་ནཱ་མ་ཨ་བྷི་ཥེ་ཀ་ཏ། ཨོཾ་རྡོ་རྗེ་སེམས་དཔའ་ཞེས་བྱ་བའི་དེ་བཞིན་གཤེགས་པའོ། །རབ་
ཏུ་གནས་བྱའི་ལྷ་རྣམས་རྡོ་རྗེ་དྲིལ་བུ་འཛིན་པའི་ཕྱག་གིས་རིག་མ་ལ་འཁྱུད་པར་གྱུར། ཇི་
ལྟར་བལྟམས་པ་ནས། ཤྲཱི་ཡེ་ཧཱུཾ། ཞེས་གསུང་ཞིང་དབང་བསྐུར། སྐུ་གང༌། དྲི་མ་དག །ཆུ་ལྷག་
མ་ཡར་ལུད་པ་ལས། རྡོ་རྗེ་འཆང་ཆེན་པོས་དབུ་བརྒྱན། ནམ་མཁའ་གང་བར་བཞུགས་པའི་
སངས་རྒྱས་བྱང་ཆུབ་སེམས་དཔའ་ཐམས་ཅད་ཀྱང་ཡེ་ཤེས་སེམས་དཔའི་ཚུལ་གྱིས་རྟེན་
རྣམས་ལ་གཉིས་སུ་མེད་པར་ཐིམ། ཨོཾ་སུ་པྲ་ཏིཥྛ་བཛྲེ་སྭཱཧཱ། ཞེས་མེ་ཏོག་གཏོར་ཞིང་སྔགས་དེ་ལན་བརྒྱ་
ཕྲག་སོགས་བཟླའོ། །ཨོཾ་ཧཱུཾ་ཧྲཱི་བྷྲུཾ་ཁཾ་བཛྲིཾ་བྷ་ཝ་ཌི་ཌྷ་ཏིཥྛ་བྷྲུཾ་ཁཾ་སྭཱཧཱ། ཞེས་པ་དང༌། ཨོཾ་ཧཱུཾ་ཧྲཱི་ཏཱཾ་ཞེས་པ་རྣམས་
ཀྱང་ཅི་རིགས་པར་བཟླའོ། །གསང་བའི་དབང་བསྐུར་བའི་ཏིང་ངེ་འཛིན་དང་བཅས་པས། འདས་པའི་རྡོ་རྗེ་འཆང་
སོགས་ཀྱིས། །ཇི་ལྟར་སངས་རྒྱས་སྲས་དབང་བསྐུར། །བྱང་ཆུབ་སེམས་ནི་བཟང་པོ་ཡིས། །
དེ་བཞིན་ཁྱོད་ལ་དབང་བསྐུར་རོ། །ཨོཾ་ཨཱཿཧཱུཾ། དེ་བཞིན་དུ་ཤེས་རབ་ཡེ་ཤེས་ཀྱི་དབང་བསྐུར་བའི་ཏིང་ངེ་
འཛིན་དང་བཅས་པས། ཤེས་རབ་སྦྱོར་བས་དཔལ་ལྡན་ནི། །འདི་ཉིད་ཡང་དག་མཚོན་པར་བྱ། །རྡོ་
རྗེ་སྐྱིལ་ཀྲུང་དག་གི་སེམས། །ནོར་བུའི་ནང་དུ་གནས་བལྟ་བས། ཞེས་བརྗོད། སྐུ་གཟུགས་ལ་སོགས་
པ་རང་བཞིན་ཟུང་འཇུག་གཉིས་སུ་མེད་པ་བདེ་སྟོང་ལྷན་ཅིག་སྐྱེས་པའི་ཡེ་ཤེས་སུ་མོས་ནས། འདི་ཉིད་ཡེ་ཤེས་ཆེན་པོ་
སྟེ། །ཐམས་ཅད་ལུས་ལ་རྣམ་པར་གནས། །གཉིས་མེད་གཉིས་སུ་མེད་པའི་ཚུལ། །བརྟན་
དང་གཡོ་བ་ཁྱབ་ནས་གནས། །ཞེས་བརྗོད་ཅིང་ཅུང་ཟད་མཉམ་པར་བཞག་སྟེ། ལྷ་ལ་དབང་བསྐུར་བའོ། །དེ་ལྟར་
ན་ལྷ་རྣམས་དམ་ཚིག་པར་བསྐྱེད་པ་དང༌། ཡེ་ཤེས་པ་བསྟིམ་པ་དང༌། དབང་བསྐུར་བ་གསུམ་པོ་དེ་ནི་རབ་གནས་དངོས་ཡིན་ལ།
གོང་འོག་གི་ཆོ་ག་གཞན་རྣམས་ནི་ཡན་ལག་ཡིན་ནོ། །
དགུ་པ་མཆོད་པ་རྒྱས་པ་ནི། དེ་མ་ཐག་ཏུ་ལྷ་སོ་སོའི་སྙིང་པོས་ན་བཟའ་འབུལ་བར་བཤད། སྙིང་པོ་ངོས་ཟིན་པ་དཀའ་ན།
ཨོཾ་བཛྲ་སཏྭ་ས་མ་ཡ་ཞེས་སོགས་རྡོ་རྗེ་སེམས་དཔའི་ཡི་གེ་བརྒྱ་པ་བརྗོད་བཞིན་དུ་ན་བཟའ་ལ་སོགས་པ་མཆོད་རྫས་སྣ་

ཚོགས་འབུལ། ཨོཾ་ཨཱཿབཛྲ་བ་ས་སེ་ཧཱུཾ་སྭཱཧཱ། ཨོཾ་ཨཱཿབཛྲ་པུཥྤེ་ཧཱུཾ་སྭཱ་ཧཱ། ཨོཾ་ཨཱཿབཛྲ་དྷུ་པེ་ཧཱུཾ་སྭཱ་ཧཱ།
ཨོཾ་ཨཱཿབཛྲ་དཱི་པེ་ཧཱུཾ་སྭཱཧཱ། ཨོཾ་ཨཱཿབཛྲ་གནྡྷེ་ཧཱུཾ་སྭཱ་ཧཱ། ཨོཾ་ཨཱཿབཛྲ་ནཻ་ཝི་ཏྱེ་ཧཱུཾ་སྭཱཧཱ། ཨོཾ་ཨཱཿསརྦ་
ཨ་བྷ་ར་ཎ་བི་བྷུ་ཥ་ཎེ་སྭཱཧཱ། ཞེས་པས་ཉེར་སྤྱོད་དང་རྒྱན་ལ་སོགས་པ་ཕུལ། ཨོཾ་ཨཱཿསརྦ་སཾ་ཤོ་དྷ་ཎི་ཧཱུཾ་
ཕཊ། ཅེས་བཟླས་པས་འབྲས་བུ་དང༌། མེ་ཏོག་ལ་སོགས་པ་མཆོད་པ་རྣམས་བསངས། ཨོཾ་ཛྲིཾ་སྭཱཧཱ། ཞེས་པས་འབྲས་བུ་ལ་
སོགས་པ་ཕུལ། ཨོཾ་བཛྲ་སཏྭ་ཨ། ཞེས་སྐུ་གཟུགས་ཀྱི་མདུན་དུ་མེ་ལོང་གཙང་མ་ཞིག་བཞག་གོ །དེ་ནས་མཆོད་པ་རྣམས་
བྱིན་གྱིས་བརླབ་པ་ནི། གོང་གི་གནས་ཡོ་བྱིན་རླབས་དང་འདྲ་བ་ལས། གནས་ཁང་བྷྲུཾ་ལས་བྱུང་བའི་གཞལ་མེད་ཁང་གི་དབུས་
སུ་ཞེས་པ་དོར་བའོ། །
མཆོད་པ་འབུལ་བ་ནི། དབྱངས་དང་བཅས་པ་མེད་ཀྱང་རུང་སྟེ། དྲི་མེད་ཡིད་དུ་འོང་བ་ཡི། །ལྷ་རྫས་དམ་
པའི་ཞལ་བསིལ་འདི། །བཅོམ་ལྡན་འཁོར་དང་བཅས་ལ་འབུལ། །བཞེས་ནས་བདག་ལ་
མཆོག་སྩོལ་མཛོད། །ཨོཾ་ཨཱཿཧྲི་པྲ་ཝ་ར་སཏྐ་ར་ཨར་ཐཾ་བཛྲ་ཨཉྩ་མ་ནཾ་པྲ་ཏཱིཙྪ་སྭཱཧཱ། དེ་བཞིན་
དུ་སྦྱར་ཏེ། ཞབས་བསིལ། པཱ་དྱཾ། འཐོར་འཐུང༌། པྲོ་ཀྵ་ཎཾ། མཆོད་ཡོན། ཨརྒྷཾ། ཆུ་དང་ཐང་
ལས་སྐྱེས་པ་ཡི། །མེ་ཏོག་དམ་པ་འདི་དག་ནི། །མཆོག་ཏུ་དད་པས་ཁྱོད་ལ་འབུལ། །ཅི་བདེ་
བར་ནི་བཞེས་སུ་གསོལ། །ཨོཾ་བཛྲ་པུཥྤེ་ཨཱཿཧཱུཾ། ལྷན་ཅིག་སྐྱེས་དང་སྦྱར་བ་ཡི། །བདུག་སྤོས་
དམ་པ་འདི་དག་ནི། །མཆོག་ཏུ་དད་པས་ཁྱོད་ལ་འབུལ། །ཅི་བདེ་བར་ནི་བཞེས་སུ་གསོལ། །
དྷུ་པེ། མུན་པ་འཇོམས་བྱེད་སྣང་བའི་མཆོག །མར་དང་ཏིལ་གྱི་མར་མེ་འདི། །ཡང་དག་
ཡེ་ཤེས་སྤེལ་བའི་ཕྱིར། །བདག་ནི་དད་པས་འབུལ་བར་བགྱི། །ཨཱ་ལོ་ཀེ།ལྷན་ཅིག་སྐྱེས་
དང་སྦྱར་ལས་བྱུང༌། །མཆོག་ཏུ་གྱུར་པའི་དྲི་ཆབ་འདི། །མཆོག་ཏུ་དད་པས་འབུལ་ལགས་
ཀྱིས། །ཅི་བདེ་བར་ནི་སོ་སོར་བཞེས། །གནྡྷེ། བཟའ་དང་བཅའ་བ་ཕུན་སུམ་ཚོགས། ཁ་
དོག་དྲི་རོ་རྣམས་དང་ལྡན། །ཐམས་ཅད་ལྡན་པ་ལྷ་ཡི་བཤོས། །བདག་གིས་འབུལ་གྱིས་
སོ་སོར་བཞེས། །ནཻ་ཝི་ཏྱེ། བླ་མེད་ཐེག་པ་ཆེན་པོའི་དོན་སྟོན་ཞིང༌། །ཤེས་རབ་དབྱངས་ཀྱི་

རྗེས་འགྲོ་རོལ་མོའི་སྒྲ། །བདུད་ཀྱི་འཁོར་ལོ་གཞོམ་ཕྱིར་དབུལ་བར་བགྱི། །དོན་གྱི་དབྱིངས་
ལ་མངའ་བརྙེས་བཞེས་སུ་གསོལ། །ཨོཾ་བཛྲ་ཤཔྟ་ཨཱཿཧཱུཾ། དྷརྨ་ར་ཎི་ཏ་སོགས་རོལ་ཆེན་བྱ། དེ་ནས་
བསྟོད་པ་ནི། མཉམ་ཉིད་མི་གཡོ་མཉམ་ཉིད་མཆོག་གི་ཆོས་ཉིད་ཅན། །ཐུགས་རྗེའི་བདག་ཉིད་
འགྲོ་བའི་སྡུག་བསྔལ་སེལ་བར་མཛད། །ཡོན་ཏན་མཐའ་ཡས་དངོས་གྲུབ་མཆོག་རྣམས་
སྦྱིན་མཛད་པ། །དྲི་མེད་མི་གཡོ་མཉམ་ཉིད་དམ་པའི་མཆོག་ཆོས་ཅན། །ཡོན་ཏན་ཤིན་ཏུ་
ཕྲ་བའི་ཆ་ལའང་ཚད་མེད་དེ། དཔེ་ནི་ནམ་མཁའ་དང་ཡང་བསྒྲུན་དུ་ཡོད་མ་ཡིན། །དངོས་
གྲུབ་མཐའ་ཡས་དཔག་མེད་དཔེ་དང་བྲལ་བ་རྣམས། །སེམས་ཅན་ཁམས་ལ་དངོས་གྲུབ་
མཆོག་རྣམས་ངེས་པར་སྩོལ། །རྟག་ཏུ་དྲི་མ་མེད་པ་ཐུགས་རྗེའི་ཤུགས་ལས་བྱུང༌། །སྨོན་
ལམ་གྲུབ་པ་འགག་པ་མེད་པའི་ཆོས་ཉིད་ཅན། །འགྲོ་བའི་དོན་གྲུབ་རབ་ཏུ་བརྩོན་པ་མཐའ་
ཡས་པ། །ཐུགས་རྗེ་ཆེན་པོའི་བདག་ཉིད་བདག་ཏུ་རྣམ་པར་སྣང༌། །ཚད་མེད་ཚད་དང་བྲལ་
བ་ཤིན་ཏུ་རྫོགས་པ་ཡི། །བདེ་བར་གཤེགས་པའི་གོ་འཕང་དམ་པ་བརྙེས་གྱུར་ཀྱང༌། ཁམས་
གསུམ་རྣམས་ལ་དངོས་གྲུབ་མཆོག་སྩོལ་མཛད་པ་ཡི། །ཐུགས་རྗེའི་སྤྱོད་པ་མི་གཡོ་འགག་
པར་ཡོངས་མི་འགྱུར། །ཨེ་མ་ཧོ་ཤིན་ཏུ་བཟང་པོའི་ཆོས་ཉིད་མཆོག་དང་ལྡན། །མཆོག་སྦྱིན་
རྣམས་ཀྱི་ནང་ནས་གོ་འཕང་མཆོག་བརྙེས་པ། ཁམས་གསུམ་ཀུན་ལ་རྟག་ཏུ་དངོས་གྲུབ་
མཆོག་སྩོལ་མཛད། །མགོན་པོ་དུས་གསུམ་སྒྲིབ་པ་མེད་པར་རབ་མཁྱེན་པས། །དམ་ཚིག་
མཆོག་གསུམ་དངོས་གྲུབ་དམ་པ་བདག་ལ་སྩོལ། །འདི་ནི་སངས་རྒྱས་ཐམས་ཅད་ཀྱི། །ཡང་
དག་ཡོན་ཏན་རྒྱ་ཆེན་ལྡན། །ལན་གཅིག་ཙམ་ཞིག་བརྗོད་པས་ཀྱང༌། །གསང་སྔགས་ཐམས་
ཅད་འགྲུབ་པར་འགྱུར། །ཞེས་སོ། །ནུས་ཤིང་སྤྲོ་ན་སྐབས་འདིར་སྦྱིན་སྲེག་འབུལ།
བཅུ་པ་སྤྱན་དབྱེ་ནི། ཀུན་མཁྱེན་ཡེ་ཤེས་སྤྱན་ལྡན་སྐྱོན་བྲལ་ཡང༌། །གུས་པས་འཕགས་པའི་
སྤྱན་ནི་དབྱེ་བགྱིས་པས། །ནམ་མཁའི་མཐའ་ཀླས་གྱུར་པའི་སེམས་ཅན་རྣམས། །སངས་

རྒྱས་ཡེ་ཤེས་སྤྱན་ཉིད་ཐོབ་པར་ཤོག །ཨོཾ་ཙཀྵུ་ཙཀྵུ་ས་མནྟ་ཙཀྵུ་བི་ཤྭ་དྷ་ནི་སྭཱཧཱ། ཡེ་ཤེས་
ཀྱི་སྤྱན་རྣམ་པར་དག་པ་དང་ལྡན་ཞིང༌། སེམས་ཅན་གྱི་དོན་ལ་འཇུག་པའི་མཐུ་ཕུན་སུམ་
ཚོགས་པ་མངའ་བརྙེས་པར་གྱུར་ཅིག སྤྱན་དབྱེ་འདི་ནི་བསྡུས་པ་ཡིན་ལ། རྒྱས་པར་ན་སྐུའི་སྒོ་ཐམས་ཅད་དག་
པར་བྱ་བའི་ཚུལ་གྱིས་དབྱེ་བར་བྱ་བ་ཡིན་ནོ། །
བཅུ་གཅིག་པ་མངའ་དབུལ་ནི། འདིར་གཞུང་ལས། འོ་ཐུག་སྒྲུབ་པའི་མངའ་དབུལ་སོགས་ཅུང་ཟད་ལས་མ་གསུངས་
ཀྱང༌། མཆོད་པའི་བྱེ་བྲག་ཇི་ཙམ་རྒྱས་ཀྱིན་བཟང་བས། བོད་ཀྱི་བླ་མ་སྔ་མ་རྣམས་ཀྱི་ལག་ལེན་མངའ་དབུལ་རྒྱས་པ་བྱེད་པ་
ཡང་སྐབས་འདིར་སྦྱར་ན་ལེགས་པ་ཡིན་ནོ། །དེ་ཡང་འོ་ཐུག་གམ་ཟས་མཆོག ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་
བྷྱཿ སརྦ་ཐ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱཧཱ། ལན་གསུམ། ཨོཾ་དི་བྱ་ཨནྣེ་ས་མ་དྷི་དྷྱ་ན་པྲི་
ཎ་ནེ་སྭཱཧཱ། ཞེས་ལན་ཉེར་གཅིག་ལས་མི་ཉུང་བ་བཟླས། ཞལ་ཟས་རོ་བརྒྱ་ལྡན་པའི་སོགས་བརྗོད། ཨོཾ་བཛྲ་
ལིཔྤེ་སྭཱཧཱ། ཙནྡན་གྱི་ལྡེ་གུ་བྱུག ཨོཾ་ཏཾ་བོ་ལཱ་ཡ་སྭཱཧཱ། ཞེས་པས་སོ་རྩི་ཕུལ། སླར་ཡང་མཆོད་པ་རྒྱ་ཆེར་བཤམས།
གོང་བཞིན་བྱིན་གྱིས་བརླབས་ནས། མཆོད་ཡོན་ཕལ་ཆེར་མཆོད་ཡོན་བླ་རེ་དང༌། །མཆོད་ཡོན་བཀོད་
པས་འོད་ཟེར་རབ་བཀྱེ་སྟེ། །མཆོད་ཡོན་སྣ་ཚོགས་ཀུན་ཏུ་བཀྲམ་བྱས་ནས། །བདག་ཉིད་
ཆེན་པོ་རྒྱལ་བ་སྲས་བཅས་མཆོད། །ཨོཾ་གུ་རུ་བུདྡྷ་བོ་དྷི་སཏྭ་ས་པ་རི་ཝཱ་ར་ཨརྒྷཾ་པཱུ་ཛ་མེ་གྷ་
ས་མུ་དྲ་སྥ་ར་ཎ་ས་མ་ཡེ་ཧཱུཾ་སྭཱཧཱ། དེ་བཞིན་དུ་རོལ་མོའི་བར་དུ་སྦྱར། དེ་ནས་བསྟོད་པ་ནི། ཇི་ཙམ་མང་ཀྱིན་བཟང༌།
བསྡུ་ན། འགྲོ་བ་རྒྱུད་ལྔ་འཁོར་བའི་དཀྱིལ་འཁོར་དུ། །སྔུག་བསྔལ་འཁྲུལ་འཁོར་གྱིས་གཟིར་
འགྲོ་གཟིགས་ནས། །ཐུགས་རྗེས་སྡུག་བསྔལ་འཁྲུལ་འཁོར་འཇོམས་མཛད་པའི། །ཐུགས་
རྗེའི་མངའ་བདག་ཁྱོད་ལ་ཕྱག་འཚལ་ལོ། །སེམས་ཅན་སྨིན་ཞིང་གྲོལ་བར་མཛད་པའི་ཕྱིར། །
སེམས་ཅན་ཁམས་ན་བཞུགས་ཤིང་སྤྱོད་གྱུར་ཀྱང༌། །ཆགས་པས་མ་གོས་པདྨ་ལྟར་དག་པ། །
འདོད་ཆགས་དག་པའི་བདག་ཉིད་ཁྱོད་ལ་འདུད། །སེམས་ཅན་བཀྲེན་པ་ཆོས་ཀྱི་འཕོངས་
གྱུར་པ། །མ་རིག་ཐིབས་པོའི་ནང་དུ་སོང་བ་རྣམས༌། །འཕགས་པའི་ནོར་བདུན་དག་གིས་

ཚིམ་མཛད་པ། །ཡེ་ཤེས་སྒྲོན་མེ་ཁྱོད་ལ་ཕྱག་འཚལ་ལོ། །སེམས་ཅན་འཁོར་བའི་རྒྱ་མཚོར་
ནུབ་པ་རྣམས། །ཐུགས་རྗེས་ཐབས་དང་ཤེས་རབ་གྲུར་བཅུག་ནས། །ཞི་བ་རིན་ཆེན་གླིང་
མཆོག་སྐྱེལ་མཛད་པ། །ཀུན་གྱི་དེད་དཔོན་ཁྱོད་ལ་ཕྱག་འཚལ་ལོ། །སེམས་ཅན་ལས་ཀྱི་
ཆུ་བོར་ནུབ་གྱུར་རྣམས། །དམ་ཆོས་བདུད་རྩིའི་ཟམ་པས་སྒྲོལ་མཛད་ཅིང༌། །འཕགས་ལམ་
ཡན་ལག་བརྒྱད་ལ་སྦྱོར་མཛད་པ། །གསུང་གི་མངའ་བདག་ཁྱོད་ལ་ཕྱག་འཚལ་ལོ། །མགོན་
པོ་ཐུགས་རྗེ་ཆེ་ལྡན་པ། །ཐམས་ཅད་མཁྱེན་པའི་སྟོན་པ་པོ། །བསོད་ནམས་ཡོན་ཏན་རྒྱ་
མཚོའི་ཞིང༌། །དེ་བཞིན་གཤེགས་ལ་ཕྱག་འཚལ་ལོ། །དག་པ་འདོད་ཆགས་བྲལ་བའི་རྒྱུ། །
དགེ་བས་ངན་སོང་ལས་གྲོལ་ཞིང༌། །གཅིག་ཏུ་དོན་དམ་མཆོག་གྱུར་པ། །ཞི་གྱུར་ཆོས་ལ་
ཕྱག་འཚལ་ལོ། །གྲོལ་ནས་གྲོལ་བའི་ལམ་ཡང་སྟོན། །བསླབ་པ་དག་ལ་རབ་ཏུ་གུས། །ཞིང་
གི་དམ་པ་ཡོན་ཏན་ཞིང༌། །དགེ་འདུན་ལ་ཡང་ཕྱག་འཚལ་ལོ། །སྟེང་དང་འོག་དང་བར་དག་
དང༌། ཕྱོགས་དང་ཕྱོགས་མཚམས་རྣམས་སུ་ཡང༌། །སྐུར་བཅས་སྐུ་ནི་མེད་པ་ཡི། །མཆོད་རྟེན་
རྣམས་ལ་ཕྱག་འཚལ་ལོ། །ཕྱག་བྱར་འོས་པ་ཐམས་ཅད་ལ། །ཞིང་རྡུལ་ཀུན་གྱི་གྲངས་སྙེད་
ཀྱི། །ལུས་བཏུད་པ་ཡིས་རྣམ་ཀུན་ཏུ། །མཆོག་ཏུ་དད་པས་ཕྱག་འཚལ་ལོ། །ཞེས་པས་བསྟོད། དེ་
ནས་མངལ་དབུལ་གྱི་རྫས་རྣམས་དངོས་སམ། གཟུགས་རི་མོར་བྲིས་པའམ། འབུར་དུ་བརྐོས་པ་སོགས་རིམ་གྱིས་སྟར་ལ། ས་
གཞི་སྤོས་ཀྱིས་བྱུགས་ཤིང་མེ་ཏོག་བཀྲམ། །རི་རབ་གླིང་བཞི་ཉི་ཟླས་བརྒྱན་པ་འདི། །སངས་
རྒྱས་ཞིང་དུ་དམིགས་ཏེ་ཕུལ་བ་ཡིས། །འགྲོ་ཀུན་རྣམ་དག་ཞིང་ལ་སྤྱོད་པར་ཤོག །ཨོཾ་བཛྲ་
རེ་གེ་ཨཱཿཧཱུཾ་སྭཱཧཱ། སྟོང་གསུམ་ཀུན་ཏུ་དྲི་ངད་ལྡང་བ་ཡི། །སྤོས་མཆོག་རྣམས་ཀྱིས་ཐུབ་དབང་
ཀུན་གྱི་སྐུ། །གསེར་སྦྱངས་གཙོ་མ་བྱི་དོར་བྱས་པ་ལྟར། །འོད་ཆགས་འབར་བ་དེ་དག་བྱུགས་
པར་བགྱི། །ཨོཾ་བཛྲེ་གནྡྷེ་ཨཱཿཧཱུཾ་སྭཱཧཱ། ཁ་དོག་བཟང་ཞིང་དྲི་ཞིམ་རེག་ན་བདེ། །སྲབ་འཇམ་
ཡང་མཛེས་ལྷ་ལས་བྱུང་བ་ཡི། །ན་བཟའ་མཆོག་འདི་རྡོ་རྗེའི་སྐུ་ལ་འབུལ། །བསྒྲེས་པ་མེད་

པ་རྡོ་རྗེའི་སྐུ་ཐོབ་ཤོག །ཨོཾ་བཛྲ་ཝསྟྲ་ཡེ་སྭཱཧཱ། རྒྱལ་བ་མཚན་དཔེའི་རང་བཞིན་བརྒྱན་ལྡན་
ཕྱིར། །རྒྱན་གཞན་དག་གིས་བརྒྱན་པར་མི་འཚལ་ཡང༌། །རིན་ཆེན་བརྒྱན་མཆོག་ཕུལ་བས་
འགྲོ་ཀུན་གྱིས། །མཚན་དཔེས་བརྒྱན་པའི་སྐུ་ལུས་ཐོབ་པར་ཤོག །ཨོཾ་བཛྲ་ཨ་ལཾ་ཀ་ར་བི་བྷུ་
ཥ་ནི་ཨཱཿཧཱུཾ་སྭཱཧཱ། རྒྱལ་བ་ཟག་མེད་འབྱོར་ལ་མངའ་བསྒྱུར་ཡང༌། །འགྲོ་བའི་དོན་དུ་འདོད་
ཡོན་རྣམ་ལྔ་ཡིས། །མཆོད་པས་མཁའ་མཉམ་སེམས་ཅན་ཐམས་ཅད་ཀྱི། །བསོད་ནམས་
མི་ཟད་གཏེར་ལ་སྤྱོད་པར་ཤོག །ཨོཾ་བཛྲ་ས་མནྟ་བྷ་དྲ་པཱུ་ཛ་མེ་གྷ་ཨཱཿཧཱུཾ་སྭཱཧཱ། མི་དབང་རིན་
ཆེན་སྣ་བདུན་འདི་དག་ནི། །སངས་རྒྱས་སྲས་དང་བཅས་པ་མ་ལུས་ལ། །བསམས་ཤིང་ཡིད་
ཀྱིས་སྤྲུལ་ཏེ་ཕུལ་བ་ཡིས། །འགྲོ་བ་མི་ཟད་གཏེར་ལ་སྤྱོད་པར་ཤོག །ཨོཾ་མཧཱ་སབྟ་རཏྣ་པཱུ་ཛ་
མེ་གྷ་ཨཱཿཧཱུཾ་སྭཱཧཱ། རྒྱལ་བ་མགོན་པོ་དཔལ་གྱི་ལྷམ་མེར་བཞུགས། །བསོད་ནམས་ཡེ་ཤེས་
སྐུ་ལྔ་བརྙེས་པ་ལ། །ལྔ་ཕྲག་ལྔ་ལྡན་སྙིང་པོ་དམ་པ་འབུལ། །འགྲོ་བས་བདེ་གཤེགས་སྙིང་
པོ་ཐོབ་པར་ཤོག །ཨོཾ་བཛྲ་པཉྩ་པཉྩ་བི་མ་ལ་པཱུ་ཛ་མེ་གྷ་ཨཱཿཧཱུཾ་སྭཱཧཱ། བརྩེ་བའི་ཁོར་ཡུག་སྙན་
པའི་བ་དན་དང༌། །ཏིང་འཛིན་བླ་རེ་སྤོབས་པའི་འོད་གསལ་བ། །མཆོག་རྐྱེན་འོས་པའི་ཉེར་
མཁོ་འདི་དག་འབུལ། །སྐྱེ་བོས་རྣམ་དག་ཡེ་ཤེས་ཐོབ་པར་ཤོག །ཨོཾ་བཛྲ་མཧཱ་པཱུ་ཛ་མེ་གྷ་
ཨཱཿཧཱུཾ་སྭཱཧཱ། འདི་རྣམས་ལ་བོད་སྔ་མ་རྣམས་ལ་སྤྱིའི་མངའ་དབུལ་ཞེས་གྲགས་པ་ཡིན་ཞིང༌། འདི་དག་མངའ་དབུལ་དུ་འོས་
པའི་མཆོད་རྫས་བཟང་པོར་སྣང་བའི་ཕྱིར་ཤིན་ཏུ་འཐད་ལ། བྱེ་བྲག་གི་མངའ་དབུལ་དུ་གྲགས་པ་རྣམས་ནི་ལུགས་འདི་ལ་མི་
སྦྱོར་ཏེ། སྤུ་གྲི་ལ་སོགས་པ་མངའ་དབུལ་བའི་རྫས་སུ་མི་འོས་ཤིང༌། ན་བཟའ་ལ་སོགས་པ་སྔར་ཕུལ་བའི་ནང་དུ་ཚང་བ་དང༌།
མཆོད་རྟེན་གྱི་ནི་སྲོག་ཤིང་འཁོར་ལོ་གདུགས་ལ་སོགས་པ་མཆོད་རྟེན་བཞེངས་པའི་དུས་ཀྱི་ཆོ་ག་ཡིན་གྱི། སྐབས་འདིར་དགོས་
པའི་མངའ་དབུལ་མ་ཡིན་པའི་ཕྱིར་རོ། །འོན་ཀྱང་སྐུ་གཟུགས་ལ་འདྲེག་བཅད་ལ་སོགས་པ་རྣམས་དང༌། གླེགས་བམ་ལ་གླེགས་
ཤིང་སོགས་སྤྱན་དབྱེའི་སྐབས་དང་ཅུང་ཟད་འབྲེལ་བ་ཡིན་པས་ན། ལག་ལེན་ཤིན་ཏུ་སྤྲོས་པ་ལ་དགའ་བས་སྤྱན་དབྱེའི་སྐབས་
དེར་ཕུལ་ན་ཅུང་ཟད་ལེགས་པ་ཡིན་ནོ། །

དེ་ནས་སྔགས་ཀྱི་མངའ་དབུལ་ཏེ། ཨོཾ་ཧཱུཾ་ཏྲཱཾ་ཧྲཱིཿཨཿ ཞེས་པ་དང༌། ཡེ་དྷརྨ་དང༌། སུ་པྲ་ཏིཥྛ་རྣམས་མང་དུ་
བཟླ་ཞིང་རབ་ཏུ་གནས་བྱའི་ལྷ་དེ་ཉིད་ཀྱི་སྔགས་ཤེས་ཤིང་བཟླ་བར་སྤྲོ་ན་ཅི་ནུས་སུ་བཟླའོ། །དེ་ནས་སྐབས་འདིར་ཞལ་བསྒྱུར་
དགོས་པའི་རིགས་ཡོད་ན་བྱ་སྟེ། པོ་ཏི་རྣམས་ལ། འོད་དཔག་མེད་ཞུ་བ་ལས་བྱུང་བའི་གླེགས་བམ་དུ་གྱུར།
དེ་བཞིན་དུ། མི་བསྐྱོད་པ་ཞུ་བ་ལས་བྱུང་པའི་ཕྱག་མཚན་དུ་གྱུར། རྣམ་པར་སྣང་མཛད་ཞུ་བ་
ལས་བྱུང་བའི་མཆོད་རྟེན་དུ་གྱུར། ཞེས་པ་ལྟ་བུའམ། མཆོད་རྟེན་ལ་སོགས་པའི་དབུས་སུ་ལྷ་བསྐྱེད་པ་རྣམས་ནི་དེ་
ཉིད་དེ་ལ་ཐིམ་པར་མོས། རབ་ཏུ་གནས་བྱའི་ལྷ་སོ་སོའི་བསྐྱེད་ཆོག་ཤེས་ནས། སོ་སོའི་བསྐྱེད་ཆོག་བྱས་པ་ཡིན་ན་ཞལ་བསྒྱུར་
མི་དགོས་ལ། གོང་དུ་བསྟན་པ་ལྟར་ཐུན་མོང་དུ་རྡོ་རྗེ་སེམས་དཔར་བསྐྱེད་པ་ཡིན་ན། རྡོ་རྗེ་སེམས་དཔའ་ཞུ་བ་ལས་
བྱུང་བའི་ལྷ་སོ་སོ་རང་རང་གི་རྣམ་པ་ཇི་ལྟ་བ་བཞིན་དུ་གྱུར། ཞེས་བརྗོད་ཅིང་བསམ་མོ། །
བཅུ་གཉིས་པ་གསོལ་བཏབ་ནི་ཡང་མཆོད་པ་ཚར་གཅིག་བཤམས་ལ། སྔོན་བཞིན་བྱིན་གྱིས་བརླབས། ཨརྒྷཾ་ནས་
ཤཔྟའི་བར་སྔགས་དང་ཕྱག་རྒྱ་ཙམ་གྱིས་ཕུལ། མགོན་པོ་ཐུགས་རྗེ་སོགས་དཀོན་མཆོག་གསུམ་གྱི་བསྟོད་པས་
བསྟོད། མེ་ཏོག་ལ་རྟེན་འབྲེལ་སྙིང་པོ་མང་དུ་བཟླས་ནས། ཕྱོགས་བཅུ་ན་བཞུགས་པའི་སངས་རྒྱས་དང་བྱང་
ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་
མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་འདས་པའི་ས་ལ་མ་བཞག་གི་བར་
དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། བྱེ་བྲག་དུ་ཡང་
སྐུ་གསུང་ཐུགས་ཀྱི་རྟེན་འདི་རྣམས་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་ཐམས་ཅད་
ཇི་སྲིད་འབྱུང་བ་ཆེན་པོ་ས་ཆུ་མེ་རླུང་གི་གནོད་པས་མ་ཞིག་གི་བར་དུ་བརྟན་པར་བཞུགས་
སུ་གསོལ། བརྟན་པར་བཞུག་ནས་ཀྱང༌། བདག་དང་ཡོན་བདག་ལ་སོགས་པ་སེམས་ཅན་
ཐམས་ཅད་ཀྱི་མགོན་དང་སྐྱབས་དང༌། དཔུང་གཉེན་དམ་པ་མཛད་དུ་གསོལ། གནས་
དང་རྟེན་དང་གླིང་མཛད་དེ། ཕན་བདེ་མ་ལུས་པའི་བཀའ་དྲིན་སྩལ་དུ་གསོལ། མདོར་ན་
འཁོར་བ་ཇི་སྲིད་ཀྱི་བར་དུ་འགྲོ་བ་སེམས་ཅན་གྱི་དོན་རྒྱ་ཆེན་པོ་མཛད་དུ་གསོལ། ཞེས་རོལ་

མོའི་སྒྲ་བསྒྲགས། སུ་པྲ་ཏིཥྛ་དང༌། ཡེ་དྷརྨ་བཟླས་ཤིང་རྟེན་ལ་མེ་ཏོག་དོར། དེ་ལྟར་ལན་གསུམ་གྱི་རྗེས་སུ། ཇི་ལྟར་
སངས་རྒྱས་ཐམས་ཅད་ཀུན། །དགའ་ལྡན་དུ་ནི་རབ་བཞུགས་རྣམས། །ལྷ་མོ་སྒྱུ་འཕྲུལ་ལྷུམ་
བཞུགས་ལྟར། །དེ་བཞིན་གཟུགས་བརྙན་ལྷན་ཅིག་ཏུ། །འདི་རུ་མགོན་པོ་རྟག་བཞུགས་
ནས། །བྱང་ཆུབ་སེམས་ནི་བསྐྱེད་པ་དང༌། །སེམས་ཅན་ཀུན་གྱི་དོན་སླད་དུ། །བདག་གི་
འབྱོར་བ་ཉིད་ཀྱིས་ནི། །ཅི་འབྱོར་པ་ཡི་མཆོད་པ་བཤམས། །མེ་ཏོག་ལ་སོགས་འདི་བཞེས་
ཤིག །བདག་དང་སློབ་མར་བཅས་པ་ལ། །རྗེས་སུ་བརྩེ་བས་དགོངས་སུ་གསོལ། །ཀུན་གྱིས་
འདི་ལ་བྱིན་རླབས་ཤིང༌། །འདི་ཉིད་དུ་ནི་བཞུགས་པར་རིགས། །ཞེས་པས་ལན་གསུམ་དུ་གསོལ་
བ་བཏབ། ཨ་མྲྀ་ཏའམ། བིགྷྣཱནྟ་ཀྲིཏ་ཀྱི་སྔགས་བཟློས་ཤིང་སྐུ་གཟུགས་ཀྱི་སྟེང་འོག་བར་གྱི་ཆ་ཐམས་ཅད་དུ་གཡས་
པས་རྡོ་རྗེ་ལན་གསུམ་དུ་བསྐོར་ཞིང་གསོར་བས་བྱིན་རླབས་ཤིན་ཏུ་བརྟན་པར་བྱས་པར་བསམ། དེ་ནས་དབྱངས་དང་བཅས་
པའམ། མིན་ཀྱང་རུང་སྟེ། མི་བསྐྱོད་རྡོ་རྗེ་ཡེ་ཤེས་ཆེ། །རྡོ་རྗེ་དབྱིངས་ནི་མཁས་པ་ཆེ། །རྡོ་རྗེ་གསུམ་
མཆོག་དཀྱིལ་འཁོར་གསུམ། །གསང་བའི་དབྱིངས་ལ་ཕྱག་འཚལ་ལོ། །རྣམ་པར་སྣང་
མཛད་དག་པ་ཆེ། །རྡོ་རྗེ་ཞི་བ་དགའ་བ་ཆེ། །རང་བཞིན་འོད་གསལ་མཆོག་གི་མཆོག །སྟོན་
པ་རྡོ་རྗེ་ཕྱག་འཚལ་བསྟོད། །རིན་ཆེན་རྒྱལ་པོ་རབ་ཏུ་ཟབ། །རྡོ་རྗེ་ནམ་མཁའ་དྲི་མ་མེད། །
རང་བཞིན་དག་པས་གོས་པ་མེད། །རྡོ་རྗེ་སྐུ་ལ་ཕྱག་འཚལ་ལོ། །རྡོ་རྗེ་དཔག་མེད་རྒྱལ་པོ་
ཆེ། །མི་རྟོག་ནམ་མཁའ་རྡོ་རྗེ་འཛིན། །འདོད་ཆགས་ཕ་རོལ་ཕྱིན་པ་བརྙེས། །རྡོ་རྗ྄ེ་གསུང་ལ་
ཕྱག་འཚལ་ལོ། །དོན་ཡོད་རྡོ་རྗེ་རྫོགས་སངས་རྒྱས། །བསམ་པ་ཐམས་ཅད་རྫོགས་མཛད་
པ། །དག་པ་ངོ་བོ་ཉིད་ལས་བྱུང༌། །རྡོ་རྗེ་སེམས་དཔའ་ཕྱག་འཚལ་ལོ། །ཞེས་ཆེད་དུ་བརྗོད་དོ། །
བཅུ་གསུམ་པ་རྗེས་ཆོག་ནི་དཀྱིལ་འཁོར་རྒྱས་པ་དང་འབྲེལ་ན། མཆོད་པ་བྱིན་རླབས་ནས་བཟོད་གསོལ་གྱི་བར་བྱེད་
དགོས་པ་ཡིན་ལ། བསྡུས་པ་མཎྜལ་བཅའ་བ་དང་འབྲེལ་བའི་ཚེ་ན་ཡང༌། མཆོད་པ་ཁ་གསོས། གོང་བཞིན་བྱིན་གྱིས་བརླབས།
ཨརྒྷཾ་ནས་ཤཔྟའི་བར་གྱིས་ཕུལ། མཉམ་ཉིད་མི་གཡོ་མའམ། དེ་ཉིད་ལྔ་པས་བསྟོད། བུམ་པ་ཙམ་ལས་མ་བཅས་ན་

ཡང་མཆོད་བསྟོད་འདི་དགོས་ཏེ། རྟེན་དང་མགྲོན་ལ་དམིགས་ནས་བྱའོ། །མདུན་བསྐྱེད་དང༌། རབ་ཏུ་གནས་པའི་ལྷ་དང་མགྲོན་
གྱི་ལྷ་ཐམས་ཅད་ལ་དམིགས་ནས་ཡིག་བརྒྱ་ལན་མང་དུ་བཟླས། མ་རྙེད་ཡོངས་སུ་མ་ཚང་དང༌། །སོགས་བཟོད་
གསོལ་ཅི་ནུས་སུ་བྱས་ལ། མགྲོན་རྣམས་གཤེགས་སུ་གསོལ་ཏེ། རྫོགས་སངས་རྒྱས་དང་དེ་ཡི་སྲས། །ཚངས་
སོགས་ལྷ་ཡི་ཚོགས་རྣམས་དག །གང་དག་ཆོ་གའི་བྱ་བ་ལ། །ནོངས་གྱུར་དེ་དག་བཟོད་
མཛད་རིགས། །ཀུན་ཏུ་ཞི་དང་རྒྱས་པ་རུ། །ཡོན་བདག་རྣམས་ལ་རབ་མཛད་ནས། །སངས་
རྒྱས་ཡུལ་དུ་གཤེགས་ནས་ཀྱང༌། །སླར་ཡང་འབྱོན་པར་མཛད་སུ་གསོལ། །ཞེས་པ་ཙམ་མམ། སྤྲོ་
ན། ས་དང་ཆུ་དང་མེ་རླུང་ལས། །ལྷ་རྣམས་ཀྱི་ནི་སྐུ་གཟུགས་ལ། །བསྐལ་པ་བརྒྱར་ནི་བསྲུང་
བ་དང༌། །མཆོད་པ་ཆེན་པོ་མཛད་དུ་གསོལ། །དགྱེས་ཤིང་ཡིད་བཟང་གྱུར་ནས་སུ། །སློབ་
དཔོན་སློབ་མར་བཅས་པ་ཡི། །བུ་དང་ཚ་བོ་བསྲུང་བ་དང༌། །གང་གནས་དགེ་བར་གཤེགས་
སུ་གསོལ། །ཨོཾ་ཨཱཿཧཱུཾ་མུཿ ཞེས་བརྗོད།
བཅུ་བཞི་པ་གཏོར་ཆོག་ནི། བར་འདིར་སྒོས་ཀྱི་ཆོས་སྐྱོང་རྣམས་ཀྱི་གཏོར་བསྔོ་སོགས་ཀྱང་བྱ་ལ། ཆོ་ག་རྒྱས་པ་དང་
འབྲེལ་ཞིང་ཕྱི་རོལ་གཏོར་མའི་བྱ་བ་ཡོད་ནའང་སྐབས་འདིར་བྱ། མདུན་བསྐྱེད་ཀྱི་དཀྱིལ་འཁོར་དང་མ་འབྲེལ་ཡང་མཁའ་འགྲོ་
སྤྱི་གཏོར་རམ། ཕྱོགས་སྐྱོང་བཅུའི་གཏོར་མ་སོགས་གནས་ཁང་དེའི་ཕྱི་རོལ་ཏུ་སོང་སྟེ་བཏང་ན་ཤིན་ཏུ་ལེགས་སོ། །ཆོས་སྐྱོང་
བསྒོ་བ་བྱེད་ནའང་དེའི་གཏོར་མ་ལ་སོགས་སུ་བཤམས་ཏེ་གཏོར་ཆོག་ལྟར་ཕུལ་ལ། ཨོཾ་བཛྲ་རཀྵ་ཧཾ། ནུས་པ་བསམ་
གྱིས་མི་ཁྱབ་པ་དང་ལྡན་པར་གྱུར། རྡོ་རྗེ་འདི་ནི་རྡོ་རྗེ་ཆེ། །སངས་རྒྱས་ཀུན་གྱིས་བྱིན་གྱིས་
བརླབས། །གལ་ཏེ་དམ་ལས་འདས་གྱུར་ན། །འཇིག་འགྱུར་འདི་ལ་ཐེ་ཚོམ་མེད། །ཨོཾ་མཧཱ་
ས་མ་ཡ་ཧ་ན་ཧཱུཾ་ཕཊ། རབ་ཏུ་གནས་པ་ལེགས་པར་བྱས་པའི་རྟེན་འདི་ལ་ཁྱོད་ཀྱི་བསྲུང་བ་
དང༌། མཆོད་པ་རྒྱུན་མི་ཆད་པར་འབྱུང་བར་མཛོད་ཅིག བདག་དང་ཡོན་བདག་སོགས་ལ་
མི་མཐུན་པའི་ཕྱོགས་ལས་བསྲུང་བ་དང༌། བསམ་པ་ཐམས་ཅད་ཡིད་བཞིན་དུ་འགྲུབ་པར་
མཛོད་ཅིག ཅེས་བརྗོད། །

བཅོ་ལྔ་པ་ཡོན་བདག་བསྒོ་བ་ནི། དེ་ནས་ཡོན་བདག་རྟེན་ལ་ཕྱག་འཚལ་དུ་བཅུག །གདན་བཟང་པོ་ལ་བཞག་ནས།
ཁྱོད་ཀྱིས་ང་ལ་གང་གསོལ་བའི། །སྐུ་གཟུགས་དག་ནི་ཁྱད་པར་དུ། །ཇི་ལྟར་གསུངས་པ་ཇི་
བཞིན་དུ། །དེ་དག་དོན་ནི་ངས་བྱས་ཏེ། །དེ་རྣམས་དོན་ནི་གྲུབ་ཟིན་གྱིས། །ཅི་བདེ་བར་ནི་
མཆོད་པར་གྱིས། ཁྱོད་ཀྱིས་ང་ལ་གསོལ་བ་བཏབ་པའི་རབ་ཏུ་གནས་པ་དེ་ལེགས་པར་ཚར་
བར་བྱས་ཀྱིས། རྟེན་འདི་ལ་ཞག་བདུན་གྱི་བར་དུ་མཆོད་པ་རྒྱ་ཆེར་གྱིས་ཤིག །དེ་ནས་ཀྱང་
ཅི་འབྱོར་བའི་མཆོད་པ་རྒྱུན་མི་འཆད་པས་མཆོད་པར་གྱིས་ཤིག །
བཅུ་དྲུག་པ་ཤིས་བརྗོད་རྒྱས་པ་ནི། ཡོན་བདག་དང༌། རྫས་དང༌། གནས་ཁང་རྣམས་ལ་ལས་བུམ་གྱི་ཆུ་ནས་ཅུང་ཟད་
གཏོར་ཏེ། ཨ་མྲྀ་ཏའི་སྔགས་ལན་མང་དུ་བརྗོད། བཀྲ་ཤིས་རྫས་བརྒྱད་རིམ་ཅན་དུ་སྟར་ལ། མེ་ལོང་ཡེ་ཤེས་རྒྱ་མཚོ་
ཆེན་པོ་སྟེ། །ཡེ་ཤེས་རྒྱ་མཚོ་མཆོག་ཏུ་དག་གྱུར་ཏེ། །རྣམ་དག་ཆོས་ལ་ཐོགས་མེད་ལོངས་
སྤྱོད་པའི། །བཀྲ་ཤིས་དེས་ཀྱང་སྒྲིབ་པར་དག་གྱུར་ཅིག །གི་ཧཾ་དུག་གསུམ་འཇོམས་པ་ནད་
ཀྱི་སྨན། །སྨན་མཆོག་ཆོས་ཉིད་རབ་ཏུ་རྟོགས་གྱུར་ཏེ། །ཉོན་མོངས་ཟུག་རྔུ་མེད་པར་གྱུར་
པ་ཡི། །བཀྲ་ཤིས་དེས་ཀྱང་དུག་གསུམ་ཞི་གྱུར་ཅིག །ཞོ་ནི་ཀུན་གྱི་སྙིང་པོར་གྱུར་པ་སྟེ། །
སྙིང་པོ་རྣམ་དག་ཡེ་ཤེས་རྣམས་རྟོགས་ཏེ། །ཡོན་ཏན་ཀུན་གྱི་དབྱིངས་སུ་གྱུར་པ་ཡི། །བཀྲ་
ཤིས་དེས་ཀྱང་ནད་ཀུན་ཞི་གྱུར་ཅིག །དུར་བའི་ཚེ་ནི་འཕེལ་བར་བྱེད་པ་སྟེ། །རྡོ་རྗེ་སེམས་
དཔའི་ཚེ་ནི་རབ་གྲུབ་ནས། །ཉོན་མོངས་སྐྱེ་ཞི་རྒྱུན་ཆད་གྱུར་པ་ཡི། །བཀྲ་ཤིས་དེས་ཀྱང་ཚེ་
ཡང་འཕེལ་གྱུར་ཅིག །བིལ་བ་རྒྱུ་རྐྱེན་འབྲས་བུར་བཅས་པའི་ཆོས། །འཇིག་རྟེན་འཇིག་རྟེན་
འདས་པའི་སྤྱོད་པ་ཀུན། །བྱང་ཆུབ་སྙིང་པོ་མཆོག་ཏུ་གྱུར་པ་ཡི། །བཀྲ་ཤིས་དེས་ཀྱང་དོན་
ཀུན་གྲུབ་གྱུར་ཅིག །དུང་ནི་ཆོས་ཀྱི་སྒྲ་རྣམས་སྒྲོག་པའི་ཚུལ། །ཡེ་ཤེས་རྒྱ་མཚོ་མཆོག་ཏུ་
དག་གྱུར་ཏེ། །ཆོས་རྣམས་མ་ནོར་ཡོངས་སུ་སྟོན་པ་ཡི། །བཀྲ་ཤིས་དེས་ཀྱང་ཚིག་ལ་དབང་
ཐོབ་ཤོག །ལི་ཁྲི་དམར་པོ་དབང་གི་རང་བཞིན་ཏེ། །ཆོས་རྣམས་མ་ལུས་དབང་དུ་བསྡུས་

བྱས་ནས། །ཆོས་ཀྱི་རྒྱལ་སྲིད་རབ་ཏུ་བརྟན་གྱུར་པའི། །བཀྲ་ཤིས་དེས་ཀྱང་ཁྱེད་སྲིད་བརྟན་
གྱུར་ཅིག །ཡུངས་ཀར་རྡོ་རྗེའི་རིགས་ཏེ་ཐམས་ཅད་དུ། །བགེགས་རྣམས་མ་ལུས་འཇོམས་
པར་བྱེད་པ་སྟེ། །མཐུ་སྟོབས་ཡོན་ཏན་ཕུན་སུམ་ཚོགས་གྱུར་པའི། །བཀྲ་ཤིས་དེས་ཀྱང་
བགེགས་ཀུན་ཞི་གྱུར་ཅིག །རྒྱལ་སྲིད་སྣ་བདུན་རིམ་གྱིས་སྟར་ལ། ལྷ་རྫས་ལས་གྲུབ་ལྟེ་བ་ཤིན་ཏུ་
ཟླུམ། །རྩིབས་སྟོང་ལྡན་ཞིང་མུ་ཁྱུད་རབ་མཉམ་བཟང༌། །སྡང་བའི་དགྲ་ལས་རྣམ་པར་རྒྱལ་
གྱུར་པའི། །འཁོར་ལོ་རིན་ཆེན་དམ་པའི་བཀྲ་ཤིས་ཤོག །རིན་ཆེན་ངོ་བོ་ལྷ་རྫས་བཻཌཱུརྱ། །
ཀུན་ཏུ་དཔག་ཚད་ཙམ་དུ་སྣང་བྱེད་ཅིང༌། །དྲི་མེད་ཉིན་མོ་ཇི་བཞིན་མཚན་ཇི་བཞིན། །ནོར་
བུ་རིན་ཆེན་དམ་པའི་བཀྲ་ཤིས་ཤོག །གཟུགས་མཛེས་བལྟ་ན་སྡུག་ཅིང་ཚུལ་བཟང་མ། །
པགས་པའི་མདོག་ལེགས་འཇམ་ཞིང་དྲི་མཆོག་ལྡན། ། ཡིད་འོང་འདོད་དགུའི་རེག་བྱ་དང་
ལྡན་པའི། །བཙུན་མོ༴ གང་ཡང་རྒྱལ་ལ་མུ་ཏིག་དང་ལྡན་པའི། །གསེར་སོགས་མང་པོ་ཐུབ་
ལ་ཕུལ་པ་ལྟར། །བཟོད་ལྡན་མཚུངས་པའི་ཁྱིམ་བདག་ནོར་ལྡན་པའི། །བློན་པཽ༴ ཡན་ལག་
ཐམས་ཅད་ལེགས་སྐྱེས་ས་ལ་ནི། །རབ་གནས་གངས་ཅན་རི་འདྲ་གླང་པོ་ཆེ། །རྒྱལ་པོ་ལ་
འོས་མཁའ་ལ་རབ་འགྲོ་བའི། །གླང་པོ་རིན་ཆེན༴ ཐོ་རངས་དུས་སུ་ཕྱོགས་རྣམས་མ་ལུས་
པའི། །ས་རྣམས་བསྐོར་ཏེ་སླར་ཡང་ལྡོག་ནུས་ཤིང༌། །རྨ་བྱའི་མགྲིན་པའི་སྤུ་ལྟར་ཡིད་འོང་
པའི། །རྟ་མཆོག་རིན་ཆེན༴ འགྲོ་དང་ལྡོག་དང་ཀུན་ནས་འོངས་གྱུར་པའི། །མ་ལུས་བདུད་
དཔུང་འཇིག་པར་བྱེད་པ་སྟེ། །དཔའ་བརྟན་འབྱོར་པའི་དཔུང་དང་བཅས་པ་ཡི། །དམག་མི་
རིན་ཆེན་དམ་པའི་བཀྲ་ཤིས་ཤོག །གཞན་ཡང༌། ཨོཾ་ཕུན་སུམ་ཚོགས་པ༴ སོགས་དང༌། ཆེ་བའི་ཆེ་
མཆོག་སོགས། རྒྱལ་མཚན་རྩེ་མོ་སོགས། མི་འགྱུར་ལྷུན་པོ་སོགས། སྦྱིན་པ་གཏོང་ཞིང་སོགས། སྟོན་
པ་འཇིག་རྟེན་ཁམས་སུ་སོགས། བགེགས་རིགས་སྟོང་ཕྲག་བརྒྱད་བཅུ་ཞི་བ་དང་སོགས། ལོ་བརྒྱ་
ཐུབ་ཅིང་སོགས། འབད་དང་སོགས། སྔོན་ཚེ་བཅོམ་ལྡན་འདས་སོགས། ཟབ་ཅིང་རྒྱ་ཆེ་སོགས། ཉིན་

མོ་བདེ་ལེགས་སོགས། རོལ་ཆེན་དང་བཅས་ཤིས་པ་བརྗོད་དོ། །དེ་དག་ནི་མཚོན་པ་ཙམ་སྟེ། ཤིས་བརྗོད་འཚམ་ཞིང་རྒྱས་
པ་ཇི་ལྟར་རིགས་པ་བརྗོད་དོ། །བར་འདིར་ཚོགས་ཀྱི་འཁོར་ལོའམ། ཙཱ་རུའི་བཟའ་བ་སོགས་དགའ་སྟོན་རྒྱ་ཆེར་བཏང༌། རབ་
གནས་ཀྱི་སློབ་དཔོན་ལ་ཡོན་ཡང་དབུལ་བར་བྱའོ། །
བཅུ་བདུན་པ་རྗེས་བསྡུ་ནི། དེ་རྗེས་སུ་དཀྱིལ་འཁོར་རམ་མཎྜལ་ཡང་རྗེས་བསྡུའི་ཆོ་གས་བསྡུས་ནས། སྨོན་ལམ་དང་
བཀྲ་ཤིས་ཅུང་ཟད་བྱ།
བཅོ་བརྒྱད་པ་སྦྱིན་སྲེག་ནི་འགྲུབ་ན་སླར་ཡང་རྒྱས་པའི་སྦྱིན་སྲེག་གི་ཆོ་ག་ལ་འཇུག་པར་བྱའོ། །དེ་ལྟར་སྦྱོར་དངོས་
མཇུག་གསུམ་གྱིས་རབ་གནས་ཉིན་གཅིག་མའི་ཆོ་ག་བཤད་ཟིན་ཏོ། །ཆོ་ག་འདི་ཉིད་ལ་བརྟེན་ཏེ་ཉིན་གཉིས་པ་བྱེད་ན། ཁྲུ་
གསོལ་ཡན་ཆད་སྔར་བཞིས་བྱས་ནས། སྙིང་ཁའི་འོད་ཟེར་གྱིས་སངས་རྒྱས་བྱང་ཆུབ་སེམས་དཔའ་
ཐམས་ཅད་མདུན་གྱི་ནམ་མཁར་སྤྱན་དྲངས་པ་ལ། མཆོད་བསྟོད་རྒྱས་པ་ཕུལ། ལྕེ་ཧཱུཾ་ལས་བྱུང་བའི་
རྡོ་རྗེར་མོས་ནས། བཅོམ་ལྡན་རྡོ་རྗེ་ནས་མཛད་པར་འོས་ཀྱི་བར་གྱིས་སྙན་གསན་ཕབ། ཡང་མཆོད་བསྟོད་
བསྡུས་པ་ཞིག་བྱས་ནས། ཨོཾ་བཛྲ་པཱུ་ཎ་རཱ་ག་མ་ནཱ་ཡ་མཱུཿཞེས་གཤེགས་སུ་གསོལ་ནས། སྐུ་གཟུགས་ཀྱི་སྤྱི་བོ་མགྲིན་
པ་ཐུགས་ཀ་སྤྱི་གཙུག་ཕྱག་རྣམས་ལ་དྲི་བཟང་གིས་བྱུག །ཨ་མྲྀ་ཏ་བཟླ་ཞིང་རྡོ་རྗེས་སྐུ་ལ་རེག་པས་བསྲུང་བ་བྱས་པར་མོས་
ལ་ཁེབས་ཀྱིས་གཡོགས། ཕྱི་རོལ་དུ་འབྱུང་པོའི་ཚོགས་ལ་སྤྱི་གཏོར་བཏང༌། མདུན་བསྐྱེད་ཡོད་ན་རྗེས་ཆོག་སྐབས་འདིར་བྱ་སྟེ་
སྟ་གོན་གྱི་ཆོ་གའོ། །ནང་པར་བུམ་བསྐྱེད་ཡན་ཆད་བསྐྱར་ནས་བྱ་ཞིང༌། བགེགས་དང་སྡིག་པ་སྦྱང་བ་དེ་མ་བྱས་ཀྱང་ཆོག །བྱེད་
པར་སྤྲོ་ན་སྟ་གོན་གྱི་སྐབས་བཞིན་སོང་མཚམས་དམ་ཚིག་པ་བསྐྱེད་པ་སྔར་བསྟན་པ་ལྟར་བྱས་ནས། དེ་རྗེས་བྱུར་བསལ་བ་
དང༌། ཁྲུས་གསོལ་བྱ། ཡེ་ཤེས་པ་སྤྱན་འདྲེན་པ་མན་ཆད་སྔར་ལྟར་བྱས་པས། ལུགས་འདི་ཉིད་ཀྱི་ཆོ་ག་ཉིན་གཉིས་པ་ལེགས་
པར་འགྲུབ་པ་ཡིན་ཅིང༌། ཅི་སྟེ་ཉིན་གསུམ་པ་བྱེད་ན། དངོས་གཞི་དང་རྗེས་ཀྱི་ཉིན་མོ་གཉིས་ལ་སྦྱིན་སྲེག་ངེས་པར་བྱ་ཞིང༌།
དེའི་ཆོ་ག་ཡང་འོད་ཀྱི་སྙེ་མའི་དགོངས་པ་ཁོ་ན་ལས། མདོར་བསྡུས་སུ་སྦྱར་བ་ཞིག་ཡོད་པས་དེར་ཤེས་པར་བྱའོ། །དེ་ལྟར་ན་
བརྟན་བཞུགས་ཡན་ཆད་ཉིན་མོ་གཉིས་པ་ལ་{ཚར་[ཚང་]བར་བྱས་ནས། དཀྱིལ་འཁོར་རམ་མཎྜལ་གྱི་རྗེས་ཆོག་བཀྲ་ཤིས་
ཀྱི་བར་དུའང་བྱའོ། །ཉིན་མ་གསུམ་པ་ལ་སྔ་བར་ལངས་ཏེ། བདག་བསྐྱེད་མདུན་བསྐྱེད། མཆོད་གཏོར་རྣམས་སྔར་བཞིན་བྱ།

བུམ་པའི་བྱ་བ་མེད་ཀྱང་མཆོད་པའི་དོན་ཡིན་པས། བུམ་པ་ཡང་སྔར་བཞིན་སྒྲུབ་ན་ལེགས། རབ་ཏུ་གནས་ཟིན་པའི་
རྟེན་ལྷ་སྐུ་དངོས་སུ་གསལ་བར་དམིགས་ནས། སོ་སོའི་སྙིང་པོ་ཅི་རིགས་པ་བཟླ། སོ་སོའི་སྔགས་བཟླ་བར་སྤྲོ་ན་
རྡོ་རྗེ་སེམས་པའི་ཡི་གེ་བརྒྱ་པ་ཉིད་ལན་མང་དུ་བཟླའོ། །དེ་ནས་མཆོད་བསྟོད་རྒྱས་པ་ཞིག་བྱེད་དགོས་པས། མཆོད་པ་རྒྱ་ཆེར་
བཤམས། སྔོན་བཞིན་བྱིན་གྱིས་བརླབས་ནས། རབ་འབྱམས་རྒྱ་མཚོ་དཔག་མེད་ན། །མཆོད་ཡོན་ཇི་སྙེད་
ཡོད་པ་དང༌། །བདག་གིས་གུས་པར་བཤམས་པ་འདི། །ཇི་སྙེད་རྒྱལ་བ་སྲས་དང་བཅས། །
དེ་སྙེད་རྣམས་ལ་བདག་འབུལ་ན། །ཐུགས་རྗེས་མངའ་བ་ཁྱེད་རྣམས་ཀྱིས། །ཅི་བདེ་བར་
ནི་བཞེས་ནས་ཀྱང༌། །སེམས་ཅན་དོན་ཀུན་མཛད་དུ་གསོལ། །ཨོཾ་གུ་རུ་བུདྡྷ་བོ་དྷི་སཏྭ་ས་པཱ་
རི་ཝཱ་ར་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མཱ་ཡ་ཧཱུཾ། དེ་བཞིན་དུ་རོལ་མོ་དང༌། ཤཔྟའི་བར་
དུ་སྦྱར་ལ། དྷརྨ་ར་ཎི་ཏ་ལ་སོགས་པ་མཆོད་པའི་སྤྲིན་གྱི་གཟུངས་རྣམས་བཟླ་ཞིང་རོལ་ཆེན་དང༌། བདུག་སྤོས་རྒྱ་ཆེར་
འབུལ་བ་སོགས་བྱ། བསྟོད་པ་ཡང་དེ་ཉིད་ལྔ་པ་སོགས་གོང་དུ་བསྟན་པ་ལྟར་རམ། གཞན་ཡང་ཇི་ལྟར་འོས་པས་བསྟོད། ཤེས་
ན་སངས་རྒྱས་མཉམ་སྦྱོར་ནས་འབྱུང་བའི་རིགས་དྲུག་གི་བསྟོད་པ་སོགས་ཀྱི་ཀླུ་དབྱངས་བླངས་ན་ཤིན་ཏུ་ལེགས་པ་ཡིན་ནོ། །
དེའི་རྗེས་སུ་མདུན་བསྐྱེད་ཀྱི་མཆོད་པ་སོགས་བྱ་སྟེ། དེ་མན་ཆད་སྔར་དང་འདྲའོ། །
དེ་ལྟར་ན་འཕགས་ཡུལ་གྱི་ཤིང་རྟ་ཆེན་པོ། རྩོད་དུས་ཀྱི་ཐམས་ཅད་མཁྱེན་པ་མཆོག་ཏུ་གྱུར་པའི་རྡོ་རྗེའི་སློབ་དཔོན་
འཇིགས་མེད་འབྱུང་གནས་སྦས་པའི་གཞུང་ལས་འབྱུང་བའི་ལག་ལེག་རྣམས་གོ་རིམ་མ་འཁྲུགས་པར་སྦྱར་ཞིང༌། བོད་ཀྱི་ལག་
ལེན་དང་བསྟུན་ནས། ཚིགས་བཅད་སོགས་དབྱངས་སུ་གྱེར་དགོས་པ་དང༌། མཆོད་པ་དང༌། ཤིས་བརྗོད་ལ་སོགས་པ་གཞུང་
དང་མི་འགལ་བ་རྣམས་ཅི་རིགས་པར་ཁ་བསྐང་བ་ཡིན་ནོ། །མི་འཇིགས་པའི་ལུགས་འདིར་རབ་གནས་ཀྱི་རྒྱུད་དང༌། བླ་མེད་
རྒྱུད་སྡེ་རྣམས་ལས་རབ་གནས་ཐོར་བུར་གསུངས་པ་རྣམས་དང༌། འཕགས་ཡུལ་གྱི་མཁས་གྲུབ་རྣམས་ཀྱིས་མཛད་པའི་རབ་
གནས་ཐམས་ཅད་ཀྱི་སྙིང་པོ་བསྡུས་པ་ཡིན་པས་དོན་ཐམས་ཅད་ཚང་ཞིང་རྒྱས་ལ། མཆོག་ཏུ་ལེགས་ཤིང༌། སྤྲོས་པ་ལ་དགའ་
བའི་བློ་བཟོས་ཀུན་ནས་བླངས་པའི་ལྷད་དང་བྲལ་བའང་ཡིན་པས། རྒྱུད་དང་ཚད་ལྡན་གྱི་གཞུང་ཐུན་མོང་མ་ཡིན་པའི་ཁྱད་ཆོས་
རེ་རེ་ཙམ་ཡོད་པ་རྣམས་བསྣན་ན་ལེགས་པར་འགྱུར་བའང་སྲིད། གཞན་ཆོ་གའི་ལུས་འདི་ཁོ་ན་ལྟར་བྱས་ན་ལེགས་པ་ཡིན་ནོ། །

ཆོ་ག་རྒྱས་པ་ནི་གཞན་དུ་འབྲི་བར་འདོད་དོ། །ཚད་ལྡན་གཞུང་གི་རྗེས་འབྲང་ཞིང༌། །རང་བཟོ་སྤངས་ལས་དགེ་ཐོབ་པ། །དེས་
ནི་འཇིག་རྟེན་མ་ལུས་ཀུན། །མྱུར་དུ་སངས་རྒྱས་སར་འཁོད་ཤོག །ཅེས་པ་རབ་གནས་ཀྱི་ཆོ་ག་འགྲོ་ཕན་རྒྱས་བྱེད་ཅེས་བྱ་བ་
འདི་ཡང་དོན་གཉེར་མང་པོའི་བསྐུལ་བའི་ངོར། རྒྱལ་ཁམས་པ་ཏཱ་ར་ནཱ་ཐས་སྨྲས་པའོ།། །།དགེ་ལེགས་འཕེལ། བཀྲ་ཤིས།

༄༅། །རབ་གནས་འགྲོ་ཕན་རྒྱས་བྱེད་ཀྱི་ལྷན་ཐབས་
ཆེས་རྒྱས་པ་བཞུགས་སོ། །
༄༅། །ཤྲེ་ཡཱསྟུ། སྤྲོས་ལ་དགའ་བ་དགྱེས་པའི་ཕྱིར། །འགྲོ་ལ་ཕན་པ་རྒྱས་བྱེད་པའི། །ཆོ་གའི་རྒྱན་གྱུར་འདི་ན་ཀོ།
འབྲེལ་མེད་མ་ཡིན་ཁུངས་དང་ལྡན། །དེ་ལ་སྦྱང་བའི་སྔོན་དུ། རྒྱབ་ཆོག་དཀྱིལ་འཁོར་གང་བྱེད་དང་འབྲེལ་བའི་ཁྲོ་བོའི་རྒྱལ་
པོར་བསྐྱེད་ཅིང་གོ་ཆ་འགོད་པའི་ལུགས་ཀྱང་ཡོད། ཡང་བདེ་དགྱེས་སྡོམ་ཆེན་སོགས་ཁྲོ་རྒྱལ་མཆོག་རང་ཡིན་པས་ཁྲོ་བོ་གཞན་
དུ་བསྒྱུར་མི་དགོས། དཔེར་ན་རང་དཔལ་སྡོམ་པའི་སྐུར་སྐྱེད་ན། གོ་ཆའི་མཆོག་ལུས་དཀྱིལ་ཡིན། དུས་འཁོར་གྱི་ཁྲོ་བོར་སྐྱེད་
ན། ཕྱག་རྒྱ་རྒྱན་བཀོད་དང༌། འཕྲེང་སྔགས་གཉིས་མཁའ་འགྲོ་མའི་ས་བོན་གྱི་སྔགས་སོགས་བཟླས་ན་ཡང་དགོས་དོན་དང་
འབྲེལ་བས་ལེགས་པ་ཡིན། ཁ་སྐོངས་དང་པོའོ། ཁྲུས་ཕལ་པའི་སྐབས་སུ་འདི་སྐད་ཅེས་བྱ་སྟེ། ཨོཾ་མི་མཐུན་བགེགས་
དང་ལོག་འདྲེན་བསལ་བྱས་ནས། །བྱུར་དང་སྐལ་ངན་མ་ལུས་ཞི་གྱུར་ཏེ། །སྲིད་གསུམ་སྒྲིབ་
གཉིས་མི་གཙང་སྦྱང་བའི་ཕྱིར། ཁྲུལ་ཆལ་རྣམས་ཀྱི་དྲིལ་ཕྱིས་སྐུ་ལ་འབུལ། །ཨོཾ་ཧཱུཾ་ཏྲཱཾ་ཧྲཱིཿཨཱཿ
ལན་གསུམ། ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ན་ཡེ་སྭཱཧཱ། གསུམ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་
ན་ཧཱུཾ་ཕཊ། གསུམ། ཨོཾ་ཧཱུཾ་ཏྲཱཾ་ཧྲཱིཿཁཾ་ཁ། རྒྱལ་བའི་སྐུ་ལ་ཉོན་མོངས་མི་མངའ་ཡང༌། །སེམས་ཅན་
ལུས་ཀྱི་སྒྲིབ་པ་སྦྱངས་སླད་དུ། །ཆུ་གཙང་སྨན་སྤོས་འདག་ཆལ་འདི་ཕུལ་བས། །བདག་ཅག་
དམ་པའི་སྐུ་མཆོག་ཐོབ་པར་ཤོག ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤྭ་དྷ་ན་ཡེ་སྭཱཧཱ། གསུམ། དགེ་
བྱེད་ལྷ་དང་ལྷ་མོའི་ཚོགས། །དག་བྱེད་བདུད་རྩི་བུམ་པའི་ཆུས། །དགེ་ཞིང་བཀྲ་ཤིས་གླུ་
དབྱངས་བཅས། །མི་བསྐྱོད་ཆབ་ཀྱིས་སྐུ་ཁྲུས་གསོལ། །ཨོཾ་ཨ་མྲྀ་ཏེ་ཧཱུཾ་ཕཊ། ཨོཾ་སརྦ་ཏ་ཐཱ་ག་
ཏ་ཀཱ་ཡ་བི་ཤྭ་དྷ་ན་ཡེ་སྭཱཧཱ། དེ་དག་སྐུ་ལ་སོགས་བྱའོ། ཁྲུས་ཆལ་གྱི་དབྱེ་བས་ལན་ལྔ་བྱེད་ན། ཐོག་མའི་སྔགས།
ཨ་མྲྀ་ཏའི་དོད་དུ། ཡ་མཱནྟ་ཀྲྀཏ་དང༌། པྲཛྙཱནྟ་ཀྲྀཏ་དང༌། པདྨཱནྟ་ཀྲྀཏ་དང༌། ཨོཾ་ཨཱཿབཛྲ་ཧཱུཾ་ཀ་ར་ཧཱུཾ་ཧཱུཾ།

ཞེས་སྦྱར་གཞན་འདྲ། ཕལ་ཁྲུས་དང་བཟང་ཁྲུས་ཀྱི་མཚམས་སུ། བོད་སྔ་མ་རྣམས་རྟེན་གསུམ་རྙིང་པ་ལ་སྐུ་ཁྲུས་རེ་མཛད་ཀྱིན་
འདུག་པའང་ཤིན་ཏུ་སྤྲོས་པ་ལ་དགའ་ན་འགལ་བ་མེད་དོ། །དེ་ལྟར་ན་དེའི་ཁྲུས་ཆུ་ཡང་བུམ་པ་བརྒྱད་དུ་ལྡུགས་སོ། །དེ་ནས་
བཟང་ཁྲུས་ཀྱི་སྐབས་ལ། ཇི་ལྟར་བལྟམས་པ་ནས། སྐུ་ཁྲུས་གསོལ། ཨོཾ་ཨཱཿབཻ་རོ་ཙ་ན་ཧཱུཾ་སྭཱཧཱ། ལན་
གསུམ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུཾ། དེ་བཞིན་དུ། འདི་ནི་ཁྲུས་མཆོག ལ། ཨོཾ་
ཨཱཿརཏྣ་སམྦྷ་ཝ་ཧཱུཾ་སྭཱཧཱ། དང༌། འདི་ནི་སྦྱིན་པའི་ལ། ཨོཾ་ཨཿཨ་མི་ཏ་བྷཱ་ཧཱུཾ་སྭཱཧཱ། འདི་ནི་ཚུལ་
ཁྲིམས། ལ། ཨོཾ་ཨཱཿཨ་མོ་གྷ་སིདྡྷི་ཧཱུཾ་སྭཱཧཱ། འདི་ནི་བཟོད་པ། ལ། ཨོཾ་ཨཱཿལོ་ཙ་ནི་ཧཱུཾ་སྭཱཧཱ། འདི་
ནི་བརྩོན་འགྲུས། ལ། ཨོཾ་ཨཱཿམཱ་མ་ཀཱི་ཧཱུཾ་སྭཱཧཱ། འདི་ནི་བསམ་གཏན། ལ། ཨོཾ་ཨཱཿཔཎྜ་ར་བ་སི་ནཱི་
ཧཱུཾ་སྭཱཧཱ། འདི་ནི་ཤེས་རབ། ལ། ཨོཾ་ཨཱཿཏཱ་རེ་ཏཱ་ར་ཎི་ཧཱུཾ་སྭཱཧཱ། ཨོཾ་སརྦ་ཏ་ཐཱ༴ དད་པས་བདག་
གིས་ཁྲུས་བགྱིའོ་རྗེས་ལ། ཨོཾ་ཨཱཿཨཀྵོ་བྷྱ་ཧཱུཾ་སྭཱཧཱ། གསུམ། ཨོཾ་སརྦ་ཏ་ཐཱ་ཞེས་སོགས་བརྗོད། གཞན་ཡང་
ཁྲུས་གསོལ་གྱི་ཚིགས་བཅད་སྣ་ཚོགས་བརྗོད་པས་རུང་ངོ༌། དེ་ནས་དེ་མ་ཐག་ཏུ་སློབ་དཔོན་ནམ་ལས་བྱེད་ཀྱིས་ལས་བུམ་གྱི་
ཆུ་ནས་ཅུང་ཟད་འཐོར་སྟངས་བྱེད་ཅིང༌། ཤོ་ལོ་ཀ་རེ་རེའི་མཐར་རོལ་ཆེན་ཐུང་བ་རེ་བྱེད་བཞིན་དུ་གཞན་རྣམས་ཀྱིས་མེ་ཏོག་
འཐོར་ཞིང༌། ཡངས་པའི་གྲོང་ཁྱེར་དུ་འཇུག་པའི་མདོ་ནས་གསུངས་པའི་ཤིས་བརྗོད་འདི་བྱའོ། །གང་ལ་སེར་སྣ་རྣམ་
ཆགས་པ། །རྣམ་འཇོམས་དྲི་མ་མེད་མཛད་ཅིང༌། །ཐུགས་ཞི་གནོད་པ་མི་མངའ་དེས། ཁྱེད་
ལ་བདེ་ལེགས་མཛད་པར་གྱུར། །འདྲེན་པ་གང་ཞིག་འགྲོ་བ་རྣམས། །ཐར་པའི་ལམ་ལ་
འཇུག་མཛད་ཅིང༌། །ཆོས་རྣམས་ཐམས་ཅད་སྟོན་པ་དེས། ཁྱེད་ལ་བདེ་ལེགས་མཛད་པར་
གྱུར། །སྟོན་པ་འགྲོ་བ་རྣམས་ཀྱི་རྟེན། །སེམས་ཅན་ཀུན་གྱི་དོན་གྱི་ཕྱིར། །གང་ཞིག་བདེ་
བར་མངའ་མཛད་དེས། ཁྱེད་ལ་བདེ་ལེགས་མཛད་པར་གྱུར། །སྐྱོབ་པ་གང་ཞིག་བྱམས་པ་
ཡི། །ཐུགས་ཀྱིས་འགྲོ་བ་འདི་དག་ཀུན། །བུ་གཅིག་བཞིན་དུ་རྟག་བསྐྱངས་དེས། ཁྱེད་ལ་
བདེ་ལེགས་མཛད་པར་གྱུར། །གང་ཞིག་འཁོར་བར་འགྲོ་བ་ཡི། །སེམས་ཅན་ཀུན་གྱི་རྟེན་
གྱུར་ཞིང༌། །གླིང་དང་དཔུང་གཉེན་གྱུར་པ་དེས། ཁྱེད་ལ་བདེ་ལེགས་མཛད་པར་གྱུར། །གང་

ཞིག་ཆོས་ཀུན་མངོན་སུམ་གྱུར། །གཙང་ཞིང་བཀྲུ་བ་མི་མངའ་ཡང༌། །གསུམ་གཙང་གཙང་
མར་མཛད་པ་དེས། ཁྱེད་ལ་བདེ་ལེགས་མཛད་པར་གྱུར། །དཔའ་བོ་ཆེན་པོ་གང་སྐྱེས་པས། །
ཕུན་སུམ་ཚོགས་དོན་གང་འབྱོར་ཞིང༌། །དོན་གྲུབ་ཚོགས་ཀྱང་གྲུབ་པ་དེས། ཁྱེད་ལ་བདེ་
ལེགས་མཛད་པར་གྱུར། །གང་ཞིག་སྐྱེས་པས་ས་རྣམས་ནི། །ནགས་ཚལ་བཅས་པ་རབ་
གཡོས་ཤིང༌། །སེམས་ཅན་ཐམས་ཅད་རབ་དགའ་དེས། ཁྱེད་ལ་བདེ་ལེགས་མཛད་པར་
གྱུར། །བྱང་ཆུབ་སྙིང་པོར་གཤེགས་པ་ན། །ས་དག་རྣམ་དྲུག་གཡོས་གྱུར་ཞིང༌། །བདུད་ཡིད་
མི་བདེར་གྱུར་པ་དེས། ཁྱེད་ལ་བདེ་ལེགས་མཛད་པར་གྱུར། །ཆོས་ཀྱི་འཁོར་ལོ་བསྐོར་བ་
ན། །འཕགས་པའི་བདེན་པ་རྣམས་གསུངས་པས། །ཐུབ་པའི་སྙན་པ་གང་བྱུང་དེས། ཁྱེད་
ལ་བདེ་ལེགས་མཛད་པར་གྱུར། །ཡིད་འཕྲོག་གང་ཞིག་མུ་སྟེགས་བྱེད། །ཐམས་ཅད་ཆོས་
ཀྱིས་ཕམ་མཛད་ཅིང༌། །ཆོས་ཀུན་དབང་དུ་མཛད་པ་དེས། ཁྱེད་ལ་བདེ་ལེགས་མཛད་
པར་གྱུར། །སངས་རྒྱས་ཁྱེད་ལ་བདེ་ལེགས་མཛད། །བརྒྱ་བྱིན་ཚངས་པའི་ལྷ་རྣམས་དང༌། །
འབྱུང་པོ་ཀུན་གྱི་བདེ་ལེགས་ནི། ཁྱེད་ལ་རྟག་ཏུ་སྦྱིན་གྱུར་ཅིག །སངས་རྒྱས་བསོད་ནམས་
མཐུ་དག་དང༌། །ལྷ་རྣམས་ཀྱིས་ནི་བསམ་པ་ཡི། ཁྱེད་ཀྱི་འདོད་དོན་གང་ཡིན་པ། །དོན་དེ་དེ་
རིང་གྲུབ་གྱུར་ཅིག །རྐང་གཉིས་ཁྱེད་ཅག་བདེ་ལེགས་གྱུར། །རྐང་བཞི་ཁྱེད་ལ་བདེ་ལེགས་
ཤོག ཁྱེད་ཅག་ལམ་འགྲོ་བདེ་གྱུར་ཅིག །ཕྱིར་འོངས་རྣམས་ཀྱང་བདེ་ལེགས་གྱུར། །ཉིན་མོ་
བདེ་ལེགས་མཚན་བདེ་ལེགས། །ཉི་མའི་གུང་ཡང་བདེ་ལེགས་ཤིང༌། ཁྱེད་ལ་ཀུན་ཏུ་བདེ་
ལེགས་ཤོག ཁྱེད་ཅག་སྡིག་པར་མ་གྱུར་ཅིག །དེ་ནས་སླར་ཡང་ལས་བུམ་གྱིས་སྐུ་ཁྲུས་གསོལ་ཏེ། ཇི་ལྟར་
བལྟམས་པ༴ འདི་ནི་ཁྲུས་མཆོག༴ དེ་བཞིན་གཤེགས་དང༴ སྐུ་ཁྲུས་གསོལ། །ཨོཾ་སརྦ་ཏ་ཐཱ་
ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུཾ། དེ་དག་སྐུ་ལ༴ དེའི་རྗེས་སུ། དེ་ནས་དེ་ལ་ཁ་དོག་ལེགས་
བསྒྱུར་བའི། ཞེས་པ་ནས། གནྡྷེ་སྭཱཧཱའི་བར་བྱའོ། །སྤྲོས་པ་འདོད་པ་ལ་རབ་གནས་ཉིན་གང་ལ་བྱེད་ན་དངོས་གཞི་ལས་

གཞན་ཐབས་མེད། ཉིན་གཉིས་མ་དང༌། ཉིན་གསུམ་མ་ལ་སྦྱང་ཁྲུས་རྒྱས་པ་འདི། སྟ་གོན་གྱི་ཉིན་མོ་བྱེད་པ་ཐོབ་ཐང་ཡིན་ནོ། །
དེ་ནས་ཡིད་ཀྱིས་བསྲུང་བ་བྱའོ། ཁ་སྐོངས་གཉིས་པའོ། །
དངོས་གཞི་ཁྲུས་གསོལ་གྲུབ་ནས་རྗེས་དྲན་གསོལ་བཏབ་དང་སེམས་བསྐྱེད་བྱ་སྟེ། སོ་སོའི་ལག་ཏུ་མེ་ཏོག་ཐོགས། ཐལ་
མོ་སྦྱར་ལ། བདུག་སྤོས་འབུལ་བཞིན་དུ། གང་འདིར་བཅོམ་ལྡན་འདས་དེ་བཞིན་གཤེགས་པ་དགྲ་
བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་བདེ་བར་
གཤེགས་པ་འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་བསྒྱུར་བ། བླ་ན་མེད་པ་ལྷ་དང་
མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་དེ་ནི་རྒྱུ་དང་འབྲས་བུའི་དགོས་པ་ཕུན་
སུམ་ཚོགས་པ་དང་ལྡན་པ། ཆོས་ཐམས་ཅད་ཐུགས་སུ་ཆུད་པའི་སངས་རྒྱས་བཅོམ་ལྡན་
འདས་འདི་བདག་གིས། རབ་ཏུ་གནས་པར་བགྱིའོ། །གང་འདི་བཅོམ་ལྡན་འདས་ཀྱི་བྱང་
ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དང་ཡང་དག་པར་ལྡན་པ་དང༌། སྟོབས་བཅུ་དང༌།
མི་འཇིགས་པ་བཞི་དང༌། མ་འདྲེས་པའི་དྲན་པ་ཉེ་བར་བཞག་པ་གསུམ་དང༌། ཐུགས་རྗེ་
ཆེན་པོ་ལ་སོགས་པ་མདོར་ན་སློབ་པ་དང་མི་སློབ་པའི་སངས་རྒྱས་སུ་བྱེད་པའི་ཆོས་རྣམས་
དང་ལྡན་པ། དེའི་སྐྱོན་གྱི་ཉེས་པ་ཐམས་ཅད་དང་བྲལ་ཞིང༌། བདེ་བར་གཤེགས་པའི་ཡོན་
ཏན་གྱི་ཆོས་ཚད་མེད་པ་དང་ལྡན་པའི་སངས་རྒྱས་བཅོམ་ལྡན་འདས་འདི་བདག་གིས་
རབ་ཏུ་གནས་པར་བགྱིའོ། །གང་འདི་བཅོམ་ལྡན་འདས་ཀྱི་བླ་ན་མེད་པའི་ཚུལ་ཁྲིམས་ལ་
སོགས་པའི་ཕུང་པོ་ལྔ་དང་ཡང་དག་པར་ལྡན་པ་དང་ཆོ་འཕྲུལ་གསུམ་དང༌། ཏིང་ངེ་འཛིན་
གསུམ་དང༌། བསླབ་པ་གསུམ་དང༌། ཚངས་པའི་གནས་བཞི་དང༌། བསམ་གཏན་བཞི་
དང༌། འཕགས་པའི་བདེན་པ་བཞི་དང་ཡང་དག་པར་ལྡན་པ། དེའི་ཡང་དག་པ་ཕྱིན་ཅི་མ་
ལོག་པའི་ཡེ་ཤེས་དང༌། ཤེས་བྱའི་ཡུལ་ཐམས་ཅད་བརྙེས་པས། ཉོན་མོངས་པ་ལ་སོགས་
པ་རྣམས་མ་ལུས་པར་སྤངས་པ་དང༌། བདུད་བཞི་ལས་རབ་ཏུ་རྒྱལ་བའི་སངས་རྒྱས་བཅོམ་

ལྡན་འདས་འདི་བདག་གིས་རབ་ཏུ་གནས་པར་བགྱིའོ། །གང་འདི་བཅོམ་ལྡན་འདས་ཀྱི་ཕ་
རོལ་ཏུ་ཕྱིན་པ་དྲུག་ཡོངས་སུ་རྫོགས་པ་དང༌། བསོད་ནམས་དང་ཡེ་ཤེས་ཀྱི་ཚོགས་ཡང་དག་
པར་བསགས་པ་དང༌། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་ཡང་དག་པར་བརྒྱན་
པ་དང༌། དཔེ་བྱད་བཟང་པོ་བརྒྱད་ཅུས་རྣམ་པར་མཛེས་པ་དང༌། སྐྱེས་བུ་ཆེན་པོའི་སྐུ་ལྟ་
བས་ཆོག་མི་ཤེས་པ་དང༌། མཐོང་ན་མི་མཐུན་པ་མེད་པ་སྟེ། དེའི་གཟུགས་ཀྱི་སྐུའི་འབྱོར་བ་
མཐར་ཐུག་པ། འགྲོ་བ་མ་ལུས་པའི་རྩ་ལག་ཏུ་གྱུར་པའི་སངས་རྒྱས་བཅོམ་ལྡན་འདས་འདི་
བདག་གིས་རབ་ཏུ་གནས་པར་བགྱིའོ། །ཞེས་བརྗོད་ཅིང༌། རབ་ཏུ་གནས་པར་བགྱིའོ། །ཞེས་པའི་སྐབས་སུ་
ཐམས་ཅད་ཀྱི་ཚིགས་མཐུན་པར་བརྗོད་ལ། རབ་ཏུ་གནས་བྱའི་རྟེན་ལ་མེ་ཏོག་གི་ཆར་དབབ། སྤོས་ཀྱིས་བདུག རོལ་མོ་དབུལ་
ཞིང༌། ཨོཾ་ན་མོ་བྷ་ག་ཝ་ཏེ་ཤཱཀྱ་མུ་ན་ཡེ། ཏ་ཐཱ་ག་ཏཱ་ཡ། ཨརྷ་ཏེ། སམྱཀ་སཾ་བུདྡྷཱ་ཡ། ཏདྱ་ཐཱ།
ཨོཾ་མུ་ནེ་མུ་ནེ་མཧཱ་མུ་ན་ཡེ་སྭཱཧཱ། ཞེས་པ་དང༌། རབ་ཏུ་གནས་བྱའི་ལྷ་གང་ཡིན་གྱི་སྔགས་དང་འཁོར་ལོ་བསྒྱུར་བའི་
སྔགས་བཟླ་བ་ནི། ཚིག་སྡེ་ཚན་རེ་རེའི་མཐར་བྱའོ། །དེ་ནས་སེམས་བསྐྱེད་པ་ནི། མཉམ་པར་བཞག་ནས་ཆོས་ཐམས་ཅད་ལ་མི་
གནས་པའི་འདུ་ཤེས་བསྐྱེད་ནས། འགྲོ་བ་མཐའ་དག་དང་གང་གི་དོན་དུ་བྱ་བ་དེ་ལ་བྱམས་པ་དང༌། སྙིང་རྗེ་བྱང་ཆུབ་ཀྱི་སེམས་
ཡུན་རིང་དུ་བསྒོམས་ལ། འདི་སྐད་ཅེས་བརྗོད་པར་བྱའོ། །ངོ་མཚར་ཆེན་པོ་གྲངས་མེད་པ་བསམ་གྱིས་མི་
ཁྱབ་པ་དང་ལྡན་པའི་སངས་རྒྱས་བཅོམ་ལྡན་འདས་ཐམས་ཅད་ལ་བདག་ཕྱག་འཚལ་ཞིང་
སྐྱབས་སུ་མཆིའོ། །དེ་དག་ཐམས་ཅད་བདག་ལ་དགོངས་སུ་གསོལ། བདག་གིས་སེམས་
ཅན་ཐམས་ཅད་ཀྱི་དོན་དུ་དཀོན་མཆོག་གསུམ་གྱི་རྟེན་རབ་ཏུ་གནས་པར་བགྱིས་པས་དེའི་
མཐུས། བདག་གིས་སེམས་ཅན་ཐམས་ཅད་ཀྱི་དབུགས་དབྱུང་ངོ༌། །འཁོར་བའི་གཅོང་
རོང་ཆེན་པོ་ལས་བསྒྲལ་བར་བགྱིའོ། །ཕས་ཀྱི་རྒོལ་བ་བདུད་དང་ལོག་འདྲེན་ཐམས་ཅད་
ཕམ་པར་བགྱིའོ། །སེམས་ཅན་ཐམས་ཅད་ཀྱི་བག་ཆགས་ཀྱི་མཚམས་སྦྱོར་བའི་ཉོན་མོངས་
པའི་རྟོགས་པ་ཐམས་ཅད་བསལ་བར་བགྱིའོ། །སེམས་ཅན་ཐམས་ཅད་ཀྱི་ང་རྒྱལ་གྱི་རི་

བོ་བསྙིལ་པར་བགྱིའོ། །སེམས་ཅན་རྣམས་ཀྱི་སྐྱེ་བའི་ལྗོན་ཤིང་རྩད་ནས་བཅད་དོ། །འཆི་
བདག་གི་ཉི་མ་ཕྱེ་མར་བརླག་གོ །མ་རིག་པའི་མུན་པ་བསལ་བར་བགྱིའོ། །མ་དད་པ་དང་
ཕྱི་རོལ་པ་དག་དང༌། ལྟ་བ་ཕྱིན་ཅི་ལོག་པ་དག་ཡང་དག་པའི་ལྟ་བ་ལ་གཟུད་ཅིང་དད་པར་
བསྒྱུར་རོ། །ལས་ཀྱི་ཆུ་བོ་བཟློག་པར་བགྱིའོ། །སྲིད་པའི་རྒྱ་མཚོ་སྐེམ་པར་བགྱིའོ། །ཆོས་
ཀྱི་སྒྲོན་མེ་སྦར་བར་བགྱིའོ། །བྱང་ཆུབ་ཀྱི་ལམ་བསྟན་པར་བགྱིའོ། །བཟོད་པ་དང་དེས་པ་
ལ་བཙུད་དོ། །བསམ་གཏན་གྱི་བདེ་བ་ལ་ཆེར་སྩལ་ཏོ། །འདོད་ཆགས་ཀྱི་མེ་དཔུང་ཞི་བར་
བགྱིའོ། །ཞེ་སྡང་གི་མཚོན་ཆ་རྣོན་པོ་གཞོམ་པར་བགྱིའོ། བདེན་པ་ལ་གཟུད་དོ། །ཕྲག་དོག་
གི་འཚུབ་མ་ཞི་བར་བགྱིའོ། །སེར་སྣའི་མདུད་པ་དགྲོལ་བར་བགྱིའོ། །སྡུག་བསྔལ་ཐམས་
ཅད་ཞི་བར་བགྱིའོ། །འཇིགས་པ་མ་མཆིས་པ་དང༌། བདེ་བ་ཆེན་པོའི་གྲོང་ཁྱེར་དུ་འཇུག་
ཅིང་གནས་པར་བགྱིའོ། །དེ་བས་ན་བདག་ལ་ལས་ཀྱི་དངོས་གྲུབ་ཀྱི་མཆོག་སྩལ་ཞིང་གནང་
བར་མཛད་དུ་གསོལ། ཞེས་གསོལ་བ་བཏབ་ཅིང༌། མཛད་དུ་གསོལ་ཞེས་པའི་དུས་སུ་ཚོགས་པ་ཐམས་ཅད་ཀྱིས་ཀྱང༌།
དེ་སྐད་བརྗོད་ཅིང་མེ་ཏོག་དོར་བར་བྱའོ། ཁ་འགེངས་གསུམ་པའོ། །
ཡེ་ཤེས་སེམས་དཔའ་སྤྱན་འདྲེན་གྱི་སྐབས། མ་ལུས་སེམས་ཅན་སོགས་ཤོ་ལོ་ཀ་གསུམ་དང༌། མ་ལུས་འགྲོ་
བའི་རང་བཞིན་མངོན་སུམ་མཛད། །མི་བཟད་བདུད་ཀྱི་དཔུང་གིས་ཕྱག་བྱས་པ། །རང་བྱུང་
མཐའ་ཡས་འགྲོ་བའི་རང་བཞིན་ཏེ། །སེམས་ཅན་སྙིང་པོ་གཅིག་གྱུར་འདིར་གཤེགས་ཤིག།
ཅེས་པའི་ཤོ་ལོ་ཀ་གཅིག་གང་བྱེད་འདམ་ཀ་ཡིན། རབ་གནས་ཉི་མ་སྦྲེལ་མ་བྱེད་ན། སྟ་གོན་གྱི་ཉིན་མོ། མ་ལུས་སེམས་
ཅན་སོགས། དངོས་གཞིའི་ཉིན་མོ། མ་ལུས་འགྲོ་བའི༴ སོགས་བྱ། ཕྱི་འབྲང་གི་བགེགས་བསྐྲད་པའི་རྗེས་ལ། ཡེ་ཤེས་
པ་ལ་མཆོད་པ་རྒྱས་པ་བྱེད་ན། འདི་སྐད་ཅེས། ཛཿ་ཧཱུཾ་བཾ་ཧོ་བྷ་ག་ཝཱན་ཨེ་ཧྱེ་ཧི་མཧཱ་ཀཱ་རུ་ཎི་ཀ་དྲི་ཤྱ་ཧོ། ས་
མ་ཡ་སྟཾ། ས་མ་ཡ་ཧོཿ བཅོམ་ལྡན་ཐུགས་རྗེས་བྱོན་པ་ལེགས། །བདག་ཅག་བསོད་ནམས་
སྐལ་བ་ལྡན། །བདག་ལ་མཆོད་ཡོན་བཞེས་ནས་ཀྱང༌། །ཐུགས་ལ་དགོངས་ཤིང་གནང་

བར་མཛོད། །བདེ་བར་གཤེགས་སོ་བཅོམ་ལྡན་འདས། །ཚུར་གཤེགས་འདིར་ནི་བཞུགས་
སུ་གསོལ། །བདག་ལ་མཆོད་ཡོན་བཞེས་ནས་ཀྱང༌། །འདི་ཉིད་དུ་ནི་བཞུགས་སུ་གསོལ། །
ཨོཾ་སརྦ་ཏ་ཐཱ་ག་ཏ་ག་ག་ན་ས་མ་ཡ་ཧཱུཾ་སྭཱཧཱ། མཆོད་ཡོན་དབུལ། ཇི་ལྟར་བལྟམས་པ་ཙམ་གྱིས་
ནི། །ལྷ་རྣམས་ཀྱིས་ནི་ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡིས། །དེ་བཞིན་བདག་གིས་
སྐུ་ཁྲུས་གསོལ། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུཾ། ཞེས་པས་ཁྲུས་གསོལ། བདག་
དང་འགྲོ་ལ་ཐུགས་བརྩེའི་ཕྱིར། །ཉིད་ཀྱི་རྫུ་འཕྲུལ་མཐུ་ཡིས་ནི། །ཇི་སྲིད་མཆོད་པ་བདག་
བགྱིད་ན། །དེ་སྲིད་བཅོམ་ལྡན་བཞུགས་སུ་གསོལ། །ཨོཾ་པདྨ་ཀ་མ་ལ་ཡ་སྟྭཾ། ཞེས་པས་གདན་
ཕུལ། ལྷ་ལ་སོགས་པ་དྲི་ཡི་རྫས། །ཕྱོགས་དུས་ཀུན་ན་ཅི་ཡོད་པ། །ཚིམས་བྱེད་ཡིད་འོང་དང་
ལྡན་པ། །དཀྱིལ་འཁོར་ལྷ་ཚོགས་རྣམས་ལ་འབུལ། །ཨོཾ་བཛྲ་གནྡྷེ་ཨཱཿཧཱུཾ། ཞིང་འདིའམ་
རྒྱ་ཆེན་ཞིང་རྣམས་ན། །ལྷ་རྫས་མེ་ཏོག་ཡིད་འོང་བ། །ཆུ་དང་ཐང་སྐྱེས་ཡིད་བྱུང་རྣམས། །
དཀྱིལ་འཁོར་ལྷ་ཚོགས་རྣམས་ལ་འབུལ། །ཨོཾ་བཛྲ་པུཥྤེ༴ ཕྱོགས་དུས་ཀུན་ན་བདུག་སྤོས་
དང༌། །ལྷ་རྫས་སྤོས་ཀྱི་ཤིང་ལ་སོགས། །དྲི་ཞིམ་ཡིད་འོང་གང་ཡོད་པ། །དཀྱིལ་འཁོར་ལྷ་
ཚོགས་རྣམས་ལ་འབུལ། །ཨོཾ་བཛྲ་དྷུ་པ༴ འཇིག་རྟེན་འདིའམ་ཕྱོགས་བཅུ་ཡི། །རིན་ཆེན་
མར་མེ་ལ་སོགས་པ། །སྣང་བའི་ཁྱད་པར་གང་ཡོད་པ། །དཀྱིལ་འཁོར་ལྷ་ཚོགས་རྣམས་ལ་
འབུལ། །ཨོཾ་བཛྲ་ཨཱ་ལོ་ཀེ༴ འཇིག་རྟེན་འདིའམ་ཞིང་གཞན་ན། །ལྷ་དང་མི་ལ་སོགས་པའི་
ཟས༌། །ཡོན་ཏན་ཀུན་ལྡན་གང་ཡོད་པ། །དཀྱིལ་འཁོར་ལྷ་ཚོགས་རྣམས་ལ་འབུལ། །ཨོཾ་བཛྲ་
ནཻ་ཝེ་དྱ། དེ་ལས་གཞན་ཡང་མཆོད་པའི་ཚོགས༴ ཨོཾ་བཛྲ་ཤཔྟ། རོལ་མོ་བྱ། ཡོན་ཏན་རྒྱ་མཚོ་
ཁྱེད་རྣམས་ལ། །བསྟོད་དབྱངས་ཡོན་ཏན་རྒྱ་མཚོས་བསྟོད། །བསྟོད་དབྱངས་སྙན་སྤྲིན་དེ་
དག་ལས། །ངེས་པར་ཀུན་ཏུ་འབྱུང་གྱུར་ཅིག །ཡང་རོལ་ཆེན་བྱ། དེ་རྗེས། བཅོམ་ལྡན་རྡོ་རྗེ་སེམས་
དཔའ་མཆོག༴ སོགས་སྦྲེལ་ལོ། ཁ་འགེངས་བཞི་པའོ། །ལྷ་ལ་དབང་བསྐུར་བའི་དུས་སུ། ཆུ་དབང་གི་ཐོག་མར་བརྗོད་

པའི་བཀྲ་ཤིས་ནི། བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། །ཀུན་གྱི་བདག་ཉིད་
རིགས་ཀུན་གྱི་ནི་བདག་པོ་མཆོག །སེམས་ཅན་མ་ལུས་སྐྱེད་བྱེད་བདེ་བ་ཆེན་པོ་སྟེ། །དེས་ནི་
དེང་ཁྱོད་དབང་བསྐུར་མཆོག་ལ་བཀྲ་ཤིས་ཤོག །བཀྲ་ཤིས་གང་ཞིག་མ་ལུས་རྡོ་རྗེའི་རིགས་
དང་ལྡན། །སྡང་བས་ཟིལ་མནན་སྐྱེ་བོ་རྣམ་པར་སྦྱོང་བྱེད་པ། །མི་བསྐྱོད་མགོན་པོ་ཞེས་བྱར་
མཚན་གསོལ་དེ་ཡིས་ནི། །བཀྲ་ཤིས་དེས་ནི་དེ་རིང་ཁྱེད་ལ་དབང་རབ་བསྐུར། །བཀྲ་ཤིས་
གང་ཞིག་མཐའ་དག་འཁོར་ལོའི་རིགས་དང་ལྡན། །རྣམ་པར་སྣང་མཛད་འཁོར་བའི་སྡུག་
བསྔལ་རྟག་འཕྲོག་ཅིང༌། །རྨོངས་པས་ཟིལ་མནན་སྐྱེ་བོ་ཡོངས་སུ་སྦྱོང་བྱེད་པ། །བཀྲ་ཤིས་
དེས་ནི་དེ་རིང་ཁྱེད་ལ་དབང་རབ་བསྐུར། །བཀྲ་ཤིས་གང་ཞིག་མ་ལུས་རིན་ཆེན་རིགས་དང་
ལྡན། །འཕོངས་པའི་སྡུག་བསྔལ་སྒྲོལ་བར་ཡོངས་སུ་རབ་བརྩོན་ཅིང༌། ཁེངས་པས་ཟིལ་
མནན་འགྲོ་བ་ཡོངས་སུ་སྦྱོང་མཛད་པ། །བཀྲ་ཤེས་དེས་ནི་དེ་རིང་ཁྱོད་ལ་དབང་རབ་བསྐུར། །
བཀྲ་ཤིས་གང་ཞིག་མ་ལུས་པདྨའི་རིགས་དང་ལྡན། །འཇིག་རྟེན་དབང་ཕྱུག་སྲིད་པའི་དྲ་བ་
འཇོམས་པ་པོ། །ཆགས་པས་ཟིལ་མནན་འགྲོ་བ་ཡོངས་སུ་སྦྱོང་མཛད་པ། །བཀྲ་ཤིས་དེས་
ནི་དེ་རིང་ཁྱོད་ལ་དབང་རབ་བསྐུར། །བཀྲ་ཤིས་གང་ཞིག་མ་ལུས་ལས་ཀྱི་རིགས་དང་ལྡན། །
བརྩེ་བའི་བདག་ཉིད་ལོག་པར་ལྟ་བ་ངེས་པར་སྤོང༌། །དེ་སྦྱོངས་ཐབས་སྟོན་དེ་ནི་ཀུན་ནས་
སེལ་མཛད་པ། །བཀྲ་ཤིས་དེས་ནི་དེ་རིང་ཁྱོད་ལ་དབང་རབ་བསྐུར། །ཅེས་པ་འདི་འཇུག་པར་བྱའོ།
ཁ་སྐོངས་ལྔ་པའོ། །
སྤྱན་དབྱེ་བའི་སྐབས་སུ། དང་པོར་མཆོད་པ་བསྡུས་པ་ཞིག་སྔགས་དང་ཕྱག་རྒྱས་ཕུལ། དེ་ནས་གསེར་ཐུར་དངུལ་གྱི་ཀོང་
བུར་བཞག་ནས། མར་དང་སྦྲང་རྩི་བསྐུས་པ་ཐོགས་ལ། ཐུར་ལྡན་སྨན་པའི་རྒྱལ་པོ་ཡིས། །འཇིག་རྟེན་ལིང་
ཏོག་བསལ་བ་ལྟར། །རྒྱལ་བ་རྣམས་ཀྱིས་ལྷ་ཚོགས་ཀྱི། །མི་ཤེས་པ་ཡི་རབ་རིབ་བསལ། །
ཨོཾ་ཙཀྵུ་ཙཀྵུ་ས་མནྟ་ཙཀྵུ་བི་ཤོ་དྷ་ནི་སྭཱཧཱ། ཞེས་བརྗོད་ཅིང༌། མིག་སྨན་གྱིས་སྤྱན་ཕྱེ་ནས་རྡོ་རྗེའི་མིག་ཏུ་བྱིན་

གྱིས་བརླབས་ལ། ཀུན་མཁྱེན་ཡེ་ཤེས་སྤྱན་ལྡན་སྐྱོན་བྲལ་ཡང༌། །གུས་པས་འཕགས་པའི་སྤྱན་ནི་
དབྱེ་བགྱིས་པས། །ནམ་མཁའི་མཐའ་གཏུགས་གྱུར་པའི་སེམས་ཅན་རྣམས། །སངས་རྒྱས་
ཡེ་ཤེས་སྤྱན་ནི་ཐོབ་པར་ཤོག །ཨོཾ་དཱི་བྱ་ནེ་ཏྲ་ཡ་སྭཱཧཱ། ཡེ་ཤེས་ཀྱི་སྤྱན་རྣམ་པར་དག་པ་དང་
ལྡན་ཞིང༌། སེམས་ཅན་གྱི་དོན་ལ་འཇུག་པའི་མཐུ་ཕུན་སུམ་ཚོགས་པ་ལ་མངའ་བརྙེས་པར་
གྱུར་ཅིག །ཅེས་བྱའོ། །གཉིས་པ་ན། སྙན་སོགས་དབྱེ་བའི་ཚིག་སྔགས་དང་བཅས་པ་རྒྱ་གཞུང་ཇི་ལྟ་བའི་མཐར། བོད་
སྔོན་རབས་པའི་གསུང་ལས་འབྱུང་བའི་སྨོན་ལམ་སྔགས་བཅས་ཀྱི་ཚིག་ཀྱང་སྦྱར་བ་ནི་འདི་ལྟར། གསེར་རམ་དངུལ་གྱི་རྣ་བྲུད་
ཐོགས་ལ། འགྲོ་རྣམས་ཆོས་ཀྱིས་འཕོངས་པ་ལ། །རྒྱལ་བས་ཆོས་ཀྱི་དུང་བུས་ལྟར། །དེ་བཞིན་
སེམས་ཅན་དོན་གྱི་ཕྱིར། །རྒྱལ་བའི་སྙན་ནི་དབྱེ་བར་བྱ། །ཨོཾ་དཱི་བྱ་ཀརྞཱ་ཡ་སྭཱཧཱ། ཞེས་སྙན་ཕྱེ་
ནས། རྡོ་རྗེའི་སྙན་དུ་བྱིན་གྱིས་བརླབས་ལ། བསྙེན་བསྲིང་མི་མངའ་ཀུན་ཏུ་གསལ་བར་ལྡན། །ཐུབ་པའི་
སྒྲ་འཛིན་ངོ་བོས་དག་ན་ཡང༌། །དག་བྱེད་འདི་ནི་བདག་གིས་འབུལ་ལགས་ཀྱིས། །སྐྱེ་བོས་
རྟག་ཏུ་དམ་ཆོས་ཐོབ་པར་ཤོག །ཨོཾ་བཛྲ་ཀརྞ་ཤོ་དྷ་ཡ་ཨཱཿཧཱུཾ་སྭཱཧཱ། ཞེས་བྱའོ། །དེས་མཚོན་ཏེ། རྨང་
ཚེར་ཐོགས་ལ། ཟག་བཅས་ཕུང་པོའི་དྲི་སྤངས་བས། །འགྲོ་བ་སེམས་ཅན་དོན་གྱི་ཕྱིར། །རྣམ་
པར་དག་པའི་དྲི་བརྙེས་ལྟར། །རྒྱལ་བའི་ཤངས་ནི་དབྱེ་བར་བགྱི། ཨོཾ་དཱི་བྱ་གྷ་ཎཱ་ཡ་སྭཱཧཱ། དྲི་
འཛིན་རྣམ་དག་ཚུལ་ཁྲིམས་ལས་འཁྲུངས་པ། །དགེ་བ་སྒྲུབ་ཕྱིར་སྐྱོན་ལས་ངེས་གྲོལ་ཡང༌། །
མོས་པས་འཛིན་བཅད་དམ་པ་ཕུལ་བ་ཡིས། །འགྲོ་བས་ཡེ་ཤེས་བླ་མེད་ཐོབ་པར་ཤོག །ཨོཾ་
བཛྲ་རོ་མ་དྷ་ར་ཎ་ཨཱཿཧཱུཾ་སྭཱཧཱ། ཞེས་བྱའོ། །ཞལ་ཐུར་ཐོགས་ལ། ཆོས་ཀྱིས་རོ་མཆོག་དགའ་བ་ཡིས། །
འགྲོ་བ་ཐམས་ཅད་ཚིམ་མཛད་ལྟར། །རོ་མཆོག་བརྒྱ་ལྡན་ཞལ་ཟས་རྣམས། །འབུལ་ཕྱིར་
རྒྱལ་བའི་ཞལ་དབྱེའོ། །ཨོཾ་དཱི་བྱ་མུ་ཁ་ཡ་སྭཱཧཱ། འོད་ཟེར་སྟོང་གིས་ཕྱེ་བའི་པདྨ་དང༌། །བིམྤ་
ལྟར་དམར་ཡིད་འོང་ཞལ་གྱི་སྒྲོས། །ལེགས་པར་ཕྱེ་བས་མཁའ་མཉམ་སེམས་ཅན་གྱི། །ཐར་
པའི་གྲོང་ཁྱེར་སྒོ་མཆོག་དབྱེ་བར་ཤོག །ཨོཾ་བཛྲོདྒྷ་ཊ་ཡ་ཨཱཿཧཱུཾ་སྭཱཧཱ། ཞེས་བྱའོ། །ཚེམས་ཤིང་ཐོགས་ལ།

རྒྱལ་བའི་ཚེམས་དཀར་བཞི་བཅུ་ལ། །མི་གཙང་རྡུལ་གྱིས་མ་གོས་ཀྱང༌། །བཀུར་བསྟི་རིན་
ཆེན་ལྗོན་ཤིང་འདིས། །རྒྱལ་བའི་ཚེམས་ནི་དབྱེ་བར་བགྱི། །ཨོཾ་དཱི་བྱ་དནྟ་ཡ་སྭཱཧཱ། དཀར་
ལ་ཐགས་བཟང་བཞི་བཅུ་ཚང་བས་ཚེམས། །བརྒྱད་ཁྲི་བཞི་སྟོང་ཆོས་ལ་མངའ་བསྒྱུར་ཡང༌། །
བདག་ཅག་དད་པས་ཚེམས་ཤིང་འབུལ་ལགས་ཀྱི། །འགྲོ་བས་སངས་རྒྱས་གསུང་དབྱངས་
ཐོབ་པར་ཤོག །ཨོཾ་བཛྲ་དནྟ་ཤོ་དྷ་ཡ་ཨཱཿཧཱུཾ་སྭཱཧཱ། བུམ་པའམ་དུང་ཆོས་ཏིལ་མར་སྐུ་ཕྱིས་དང་བཅས་པ་འབུལ།
རྒྱལ་བ་ཡེ་ཤེས་སྐུ་ཅན་ལ། །ལས་དང་ཉོན་མོངས་དྲི་བྲལ་ཡང༌། །འགྲོ་ཀུན་སྒྲིབ་གཉིས་སྦྱང་
བའི་སླད། ཁྲུས་གསོལ་བསྐུ་མཉེ་འབུལ་བར་བགྱི། །ཨོཾ་དཱི་བྱ་གཱ་ཏྲཱ་ཡ་སྭཱཧཱ། མཚན་དང་དཔེ་
བྱད་མཐའ་ཡས་མངའ་བའི་སྐུ། །སྐྱོན་ཀུན་བྲལ་ཞིང་ཡོན་ཏན་ཀུན་རྫོགས་ཀྱང༌། །བདག་བློ་
དང་མཚུངས་ཡོ་བྱད་འདི་འབུལ་བས། །འགྲོ་ཀུན་གཉིས་མེད་ཡེ་ཤེས་སྐུ་ཐོབ་ཤོག །ཨོཾ་བཛྲ་
ཨ་བ་ཡ་བ་ཡ་ཤོ་དྷ་ཨཱཿཧཱུཾ་སྭཱཧཱ། དེའི་ཡན་ལག་ཏུ་སྤུ་གྲི་འབྲེག་བཅད་སོ་མང་གསུམ་སྦྱོར་བར་འདོད་ན། སྐུ་གཟུགས་
ཆགས་བྲལ་གྱི་རྣམ་པ་ཅན་ལ། སྤུ་གྲིའི་དབུ་སྐྲ་འབྲེག་ཚུལ་བྱ་ཞིང༌། རྒྱལ་བའི་དབུ་སྐྲ་མཐོན་མཐིང་སྐྱོན་བྲལ་
ཡང༌། །གཞན་དོན་བསྒྲུབ་ཕྱིར་ཁྱིམ་པའི་རྟགས་སྤངས་ཕྱིར། །དད་པས་གསེར་གྱི་འབྲེག་
བཅད་ཕུལ་བ་ཡིས། །འགྲོ་ཀུན་སྡུག་བསྔལ་ཀུན་ལས་གྲོལ་བར་ཤོག །ཨོཾ་བཛྲ་ཀ་ཙ་མུ་ལེ་
ཨཱཿཧཱུཾ་སྭཱཧཱ། ཁྲོ་བོ་མ་ཡིན་པ་རྣམས་ལ་སྐུ་སེན་འབྲེག་ཚུལ་བྱ། ཟངས་མདོག་ལྟར་མཛེས་ཡིད་འོང་སྐྱོན་
བྲལ་ཡང༌། །བདག་ཅག་དད་པས་ཕྱག་དང་ཞབས་རྣམས་ཀྱི། །སེན་མོའི་འབྲེག་བཅད་ཕུལ་
བས་འགྲོ་ཀུན་གྱིས། །སངས་རྒྱས་དཔེ་བྱད་བཟང་པོ་ཐོབ་པར་ཤོག །ཨོཾ་བཛྲ་ན་ཁ་ཚེ་ད་ཛི་
ན་ཨཱཿཧཱུཾ་སྭཱཧཱ། ཆགས་ཆེན་གྱི་ཆ་བྱད་ཞི་བ་རྣམས་ལ་སྐྲ་བཤད་ཕུལ་ཏེ། དབུ་སྐྲ་རིན་ཆེན་ལྕང་ལོ་མ་འཁྲུགས་
ཤིང༌། མཛེས་ཤིང་ལྟ་བས་མི་ངོམ་སྐྱོན་བྲལ་ཡང༌། །བདག་བློ་སྦྱངས་ཕྱིར་རྐྱེན་དང་འཚམ་
པ་འདི། །ཕུལ་བའི་འགྲོ་ཀུན་དུག་གསུམ་བྲལ་བར་ཤོག །ཨོཾ་བཛྲ་བ་ལ་ཤོ་དྷ་ཡ་ཨཱཿཧཱུཾ་སྭཱཧཱ།
ཞེས་པ་རྣམས་སོ། ཁ་འགེངས་དྲུག་པའོ། །

མངའ་དབུལ་གྱི་སྐབས་དང་པོ་མཆོད་པའི་མངའ་དབུལ་ལ། འགྲོ་ཕན་རྒྱས་བྱེད་དུ་བྲིས་པ་ཉིད་ཀྱིས་རྒྱས་པ་ལའང་
ཆོག་པ་ཡིན་མོད་ཀྱང༌། སྤྲོས་པ་ལ་དགའ་ན་དང༌། ལར་ནས་མཆོད་པ་ཇི་ཙམ་རྒྱས་པ་བཟང་བས། མཆོད་པ་གསར་བ་མང་
དུ་བཤམས་ཤིང་བྱིན་གྱིས་བརླབས། ནམ་མཁའ་མཛོད་ཀྱིས་སྔགས་རྒྱ་མང་དུ་བརྗོད། ཐོག་མར་བཀྲ་ཤིས་ལྷ་མོ་བརྒྱད་ཀྱིས་
མཆོད་པ་ནི། །ཨོཾ་བཀྲ་ཤིས་ལྷ་མོ་པདྨ་ཅན། །དཀར་མོ་དཔལ་གྱི་བེའུ་འཛིན། །ཡེ་ཤེས་ལྷ་ལ་
བདག་འབུལ་ན། །ཀུན་ཏུ་དགེ་ཞིང་བཀྲ་ཤིས་ཤོག །ཨོཾ་གུ་རུ་བུདྡྷ་བོ་དྷི་སཏྭ་ས་པཱ་རི་ཝཱ་ར་
མངྒ་ལ་ཤྲཱི་བཏྶྱ་ཨཱཿཧཱུཾ་སྭཱཧཱ། ཨོཾ་བཀྲ་ཤིས་ལྷ་མོ་འཇིགས་བྱེད་མ། །དཀར་མོ་གསེར་གྱི་འཁོར་
ལོ་འཛིན། །དཀྱིལ་འཁོར༴ ཀུན་ཏུ༴ མངྒ་ལ་ཙཀྲ༴ ཨོཾ་བཀྲ་ཤིས་ལྷ་མོ་འོད་ལྡན་མ། །སྔོན་མོ་
པདྨའི་སྡོང་བུ་འཛིན། །ཡེ་ཤེས་ལྷ་ལ༴ ཀུན་ཏུ༴ མངྒ་ལ་{ཀ་མ་ལ༴ [པདྨ༴ ] ཨོཾ་བཀྲ་ཤིས་ལྷ་
མོ་རྣམ་རྒྱལ་མ། །མཐོན་ཀ་ཡིད་བཞིན་རྒྱལ་མཚན་འཛིན། །ཡེ་ཤེས་ལྷ་ལ༴ ཀུན་ཏུ༴ མངྒ་ལ་
དྷྭ་ཛ༴ ཨོཾ་བཀྲ་ཤིས་ལྷ་མོ་མདངས་ལྡན་མ། །དམར་སྐྱ་རིན་ཆེན་གདུགས་དཀར་འཛིན། །ཡེ་
ཤེས་ལྷ་ལ༴ ཀུན་ཏུ༴ མངྒ་ལ་ཚཱ་ཏྲཾ་ག༴ ཨོཾ་བཀྲ་ཤིས་ལྷ་མོ་དཀར་ཤམ་མ། །དམར་སྐྱ་གཏེར་
གྱི་བུམ་བཟང་འཛིན། །ཡེ་ཤེས་ལྷ་ལ༴ ཀུན་ཏུ༴ མངྒ་ལ་གྷ་ཊ༴ ཨོཾ་བཀྲ་ཤིས་ལྷ་མོ་དྲི་མེད་མ། །
ལྗང་གུ་གཡས་འཁྱིལ་དུང་དཀར་འཛིན། །ཡེ་ཤེས་ལྷ་ལ༴ ཀུན་ཏུ༴ མངྒ་ལ་ཤཾ་ཁ༴ ཨོཾ་བཀྲ་
ཤིས་ལྷ་མོ་ཡིད་གཞུངས་མ། །མརྒཏ་མདོག་མཚུངས་གསེར་ཉ་འཛིན། །ཡེ་ཤེས༴ ཀུན་ཏུ༴ 
མངྒ་ལ་ཀན་ཀ་མཏྶྱ༴ ཞེས་པས་མཆོད་དོ། །དེ་ནས་བར་འདིར་ཟས་མཆོག་དང༌། བྱུག་པ་དང་སོ་རྩི་རྣམས་ཕུལ་ནས།
མཆོད་པའི་ཁྱད་པར་སྣ་ཚོགས་པ་འབུལ་བའི་སྐབས་སུ། འཆད་པར་འགྱུར་བ་ཉེ་བའི་རིན་ཆེན་སྣ་བདུན་ཡན་ཆད་ཇི་ལྟར་འོས་
པ་བྱ་སྟེ། བླ་མ་ཡི་དམ་དཀྱིལ་འཁོར་ལྷ་ཚོགས་དང༌། །རབ་གནས་བྱིན་གྱིས་བརླབས་པའི་རྟེན་
རྣམས་ལ། །དག་བྱེད་དྲི་བཟང་ཞལ་བསིལ་ཆུ་རྒྱུན་འདི། །ཕུལ་བས་འགྲོ་ཀུན་བདེ་ལེགས་
ཐོབ་པར་ཤོག །ཨོཾ་གུ་རུ་བུདྡྷ་བོ་དྷི་སཏྭ་ས་པཱ་རི་ཝཱ་ར་ཨཉྩ་མ་ནཾ་པྲ་ཏཱིཙྪ་སྭཱཧཱ། དེ་བཞིན་དུ་ཚིག་རྐང་
གསུམ་པ་ལ། ཞབས་ཀྱི་པདྨའི་དྲི་བཅིལ་རྡོ་རྗེའི་ཆུ། །པཱདྱཾ། ཀུན་ཏུ་འཕོ་བའི་གདུང་སེལ་བསངས་

གཏོར་མཆོག །པྲོ་ཀྵ་ཎཾ། ཡན་ལག་བརྒྱད་ལྡན་བདུད་རྩིའི་མཆོད་ཡོན་འདི། །ཨོཾ་གུ་རུ་བུདྡྷ་
བོ་དྷི་སཏྭ་ས་པཱ་རི་ཝཱ་ར་ཨརྒྷཾ་པྲ་ཏཱིཙྪ་སྭཱཧཱ། ཞེས་བྱའོ། །ཨོཾ་པ་ཊ་ཧ་དང་ཅང་ཏེ་སོགས། །དུང་
དང་རྔ་སོགས་སྒྲ་དབྱངས་དང༌། །ཡིད་འཕྲོག་སིལ་སྙན་སྣ་ཚོགས་རྣམས། །འབུལ་གྱི་ཡང་
དག་བཞེས་སུ་གསོལ། །ཤཔྟ། འདི་ཆུ་བཞི་ཉེར་སྤྱོད་དང་བཅས་པའི་སྤྱི་འགྲོ་ཡིན། དེ་བཞིན་དུ་མཆོད་ཡོན་ཉེར་
སྤྱོད་སོགས་ལ། མཆོད་འཕྲེང་སྤྱི་འགྲོ་དྲུག་ལས། དང་པོ་ནི། ཆུ་བོ་གང་གཱའི་རྒྱུན་བཞིན་དུ། །མཆོད་ཡོན་རྒྱུན་
ཡང་མི་འཆད་པ། །བླ་མ་ལྷ་ཡི་ཚོགས་ལ་འབུལ། །ཐུགས་རྗེས་འགྲོ་བའི་དོན་དུ་བཞེས། །ཨོཾ་
སརྦ་ཏ་ཐཱ་སོགས་སྔགས་སྤྱི་དང་འདྲ། འདབ་རྒྱས་པདྨོའི་ཚལ་བཞིན་དུ། །མེ་ཏོག་རྒྱུན་ཡང་མི་འཆད་
པ། །བླ་མ༴ ཐུགས་རྗེས༴ ཨོཾ་སརྦ༴ ཙནྡན་ནགས་ཚལ་ལྗོངས་བཞིན་དུ། །བདུག་སྤོས༴ རིན་
ཆེན་ཉི་ཟླའི་འོད་བཞིན་དུ། །སྣང་གསལ༴ ཧུ་ལུནྟ་ཀའི་རྒྱུན་བཞིན་དུ། །དྲི་མཆོག༴ མ་རྨོས་
འཁྲུངས་པའི་ལོ་ཏོག་བཞིན། །ཞལ་ཟས༴ ཀ་ལ་པིང་ཀའི་དབྱངས་བཞིན་དུ། །སིལ་སྙན༴ 
བླ་མ༴ ཐུགས་རྗེས༴ ཨོཾ་སོགས། སྤྱི་འགྲོ་གཉིས་པ་ནི། སྟོང་གསུམ་འདིའམ་སྟོང་གསུམ་གཞན་དག་
ན། །ལྷ་རྫས་མཆོད་ཡོན་ཇི་སྙེད་མཆིས་པ་ཀུན། །རྒྱལ་བ་སྲས་དང་བཅས་ལ་འབུལ་བར་
བགྱི། །ཐུགས་རྗེས་འགྲོ་བའི་དོན་དུ་བཞེས་སུ་གསོལ། །ཨོཾ་སརྦ་ཏ་ཐཱ་ག་ཏ་ཨརྒྷཾ༴ དེ་བཞིན་དུ་
མཆོད་ཡོན་ཞེས་པར་མེ་ཏོག་ནས། རོལ་མོའི་བར་དུ་སྦྱོར་ཞིང༌། སྔགས་ཀྱང་ཤཔྟའི་བར་རོ། །སྤྱི་འགྲོ་གསུམ་པ་ནི། འཇིག་
རྟེན་འདིའམ་ཕྱོགས་བཅུའི་འཇིག་རྟེན་ན། །འཁོར་ལོ་སྒྱུར་བའི་རིག་པས་བྱིན་བརླབས་པའི། །
ལྷ་རྫས་མཆོད་ཡོན་ཇི་སྙེད་མཆིས་པ་རྣམས། །རྒྱལ་བ་སྲས་དང་བཅས་ལ་འབུལ་བར་བགྱི། །
ཨརྒྷཾ༴ དེ་བཞིན་དུ་རོལ་མོའི་བར་དུ་སྦྱར་བའམ། ཡང་ན། འཇིག་རྟེན་འདིའམ༴ ཁ་དོག་དབྱིབས་ལེགས་
དྲི་ཞིམ་ཡིད་འོང་པའི། །མེ་ཏོག་སྣ་ཚོགས་སྐྱེ་བའི་ཤིང་རྣམས་ཀྱང༌། །རྒྱལ་བ༴ པུཥྤེ༴ དེས་
འོག་མ་རྣམས་ལའང་འགྲེ། བསིལ་ཞིང་དྲི་ཞིམ་རེག་ན་གདུང་བ་སེལ། །ཡིད་འཕྲོག་དྲི་ཆབ་ཇི་སྙེད་
མཆིས་པ་ཡང༌། །གནྡྷེ༴ ག་བུར་ལ་སོགས་ལེགས་པར་སྦྱར་བ་ཡི། །ལྷ་རྫས་བདུག་པའི་སྤོས་

སྤྲིན་འཁྲིགས་པ་ཡང༌། །ངྷཱུ་པེ༴ ལྷ་རྫས་ལས་བྱུང་རིན་ཆེན་སྒྲོན་མེ་འབར། །ཕྱོགས་བཅུའི་
མུན་པ་ཀུན་དུ་སེལ་བ་ཡང༌། །ཨཱ་ལོ་ཀེ༴ རོ་བརྒྱ་ལྡན་ཞིང་དྲི་བསྲུང་ཁ་དོག་བཟང༌། །སྭ་སྟི་
ཀ་སོགས་ཞལ་ཟས་སྣ་ཚོགས་ཀྱང༌། །ནཻ་བི་ཏྱེ༴ པི་ཝང་ལ་སོགས་རོལ་མོའི་ཁྱད་པར་མང༌། །
རྣར་སྙན་ཡིད་འོང་རོལ་མོ་ཅི་མཆིས་པ། །ཤཔྟ༴ སྤྱི་འགྲོ་བཞི་པ་ནི། རྟེན་ཅིང་འབྲེལ་བར་འབྱུང་
བ་ཡི། །ལྷ་རྫས་བཟང་པོའི་མཆོད་ཡོན་རྣམས། །རྒྱལ་བ་སྲས་དང་བཅས་ལ་འབུལ། །འགྲོ་
བའི་དོན་དུ་བཞེས་སུ་གསོལ། །ཨརྒྷཾ་སོགས་ཤཔྟའི་བར་ལ་སྦྱར་རོ། །སྤྱི་འགྲོ་ལྔ་པ་ནི། རབ་འབྱམས་རྒྱ་
མཚོ་དཔག་མེད་ན། །མཆོད་ཡོན་ཇི་སྙེད་མཆིས་པ་དང༌། །བདག་གིས་གུས་པར་བཤམས་པ་
འདི། །ཇི་སྙེད་རྒྱལ་བ་སྲས་དང་བཅས། །དེ་སྙེད་རྣམས་ལ་བདག་འབུལ་ན། །ཐུགས་རྗེས་
མངའ་བ་ཁྱེད་རྣམས་ཀྱིས། །ཅི་བདེ་བར་ནི་བཞེས་ནས་ཀྱང༌། །སེམས་ཅན་དོན་ཀུན་མཛད་
དུ་གསོལ། །ཨརྒྷཾ་སོགས་རོལ་མོའི་བར་རོ། །སྤྱི་འགྲོ་དྲུག་པ་ནི། མཆོད་ཡོན་ཕལ་ཆེར་མཆོད་ཡོན་
བླ་རེ་དང༌། །མཆོད་ཡོན་བཀོད་པས་འོད་ཟེར་རབ་བཀྱེ་སྟེ། །མཆོད་ཡོན་སྣ་ཚོགས་ཀུན་ཏུ་
བཀྲམ་བྱས་ནས། །བདག་ཉིད་ཆེན་པོ་རྒྱལ་བ་སྲས་བཅས་མཆོད། །ཨརྒྷཾ་སོགས་རོལ་མོའི་བར་
དུ་སྦྱར་རོ། །དེ་ལྟར་སྤྱི་འགྲོ་བདུན་པོ་དེ་དག་ལས། གང་ཡང་རུང་བ་ཞིག་འདིར་བྱ་ཞིང༌། གཞན་དང་གཞན་དག་མཆོད་པའི་རིམ་
པ་གོང་འོག་ཅི་རིགས་པ་རྣམས་ལ་སྦྱར་རོ། །
ཡང་ཉེར་སྤྱོད་ལྔ་དང་སྦྱར་བ་ལྷ་མོའི་མཆོད་པ་ནི། དཀྱིལ་འཁོར་ཀུན་དུ་རྒྱལ་བ་མཉེས་བྱེད་པ། །
མཛེས་ལྡན་དཀར་མོ་རྡོ་རྗེ་དྲིལ་བུ་དང༌། །མེ་ཏོག་སྤུངས་པའི་རིན་ཆེན་སྣོད་འཛིན་མ། །ནམ་
མཁའ་གང་བས་དཀྱིལ་འཁོར་ལྷ་ཚོགས་མཆོད། །ཨོཾ་བཛྲ་པུཥྤེ་ཨཱཿཧཱུཾ་སྭཱཧཱ། ཚིགས་བཅད་ཀྱི་ཐོག་
མཐའ་གཉིས་དང༌། སྔགས་ཀྱི་ཐོག་མཐའ་གཉིས་འགྲེའོ། །ཡིད་འོང་དུད་ཁ་རྡོ་རྗེ་དྲིལ་བུ་དང༌། །བདུག་སྤོས་
འཐུལ་བའི་རིན་ཆེན་སྣོད་འཛིན་མ། །དྷཱུ་པེ༴ ཀུན་སྣང་དམར་སེར་རྡོ་རྗེ་དྲིལ་བུ་དང༌། །མར་
མེས་གང་བའི་རིན་ཆེན་སྣོད་འཛིན་མ། །ཨཱ་ལོ་ཀེ། གདུང་སེལ་ལྗང་ཁུ་རྡོ་རྗེ་དྲིལ་བུ་དང༌། །

དྲི་མཆོག་བླུགས་པའི་རིན་ཆེན་སྣོད་འཛིན་མ། གྷནྡྷེ། ཞལ་བཟང་སྣ་ཚོགས་རྡོ་རྗེ་དྲིལ་བུ་
དང༌། །བདུད་རྩིས་གང་བའི་རིན་ཆེན་སྣོད་འཛིན་མ། །ནཻ་ཝེ་ཏྱེ། ཞེས་སོགས་སོ། །དེ་ནས་འདོད་ཡོན་
ལྔ་ལའང་རྫས་དང༌། ལྷ་མོའི་མཆོད་པ་གཉིས་ཀྱི། དང་པོ་ནི་མེ་ལོང་བསྟན་ལ། ཆོས་རྣམས་གཟུགས་བརྙན་ལྟ་བུ་
སྟེ། །སྲིད་པའི་མཚོ་ལས་རྣམ་པར་རྒྱལ། །ཆོས་རྣམས་གཟུགས་བརྙན་ལྟ་བུ་ནི། །སེམས་ཅན་
ཀུན་ལ་བསྟན་པར་བགྱི། །ཨོཾ་ཨཱཿབཛྲ་ཨཱ་དཪྴ་ཧཱུཾ། སྔགས་ཀྱིས་ཐོག་མཐའ་འགྲེའོ། །པི་ཝཾ་བསྒྲེང་ཞིང༌། དེ་
བཞིན་གཤེགས་པ་ཐམས་ཅད་ཀྱི། །སྒྲ་ཡི་རྗེས་སུ་འགྲོ་བ་ཡིས། །གང་གི་འཇིག་རྟེན་ཐམས་
ཅད་དུ། །ཆོས་ཀྱི་འཁོར་ལོ་བསྐོར་བར་བགྱི། །ཨོཾ་ཨཱཿབཛྲ་ཝཱི་ཎི་ཧཱུཾ། དྲི་བྱུག་ཅིང༌། གང་གི་སངས་
རྒྱས་ཞིང་ཀུན་དང༌། །འཇིག་རྟེན་པ་ཡི་ཁམས་ཀུན་ཏུ། །བླ་མེད་བསམ་མི་ཁྱབ་པའི་དྲི། །རང་
གི་ལུས་ལས་སྤྲོ་བར་བྱ། །གྷནྡྷེ། རོ་བཅུད་ཕུལ་ལ། གང་གི་སངས་རྒྱས་བྱང་སེམས་དང༌། །སྲོག་
ཆགས་གྱུར་པ་ཐམས་ཅད་ལ། །ལྷ་རྫས་དཔེ་མེད་རོ་ཡི་མཆོག །སྤྲུལ་ནས་སུ་ནི་སྦྱིན་པར་བྱ། །
ཨོཾ་ཨཱཿབཛྲ་རཱ་སེ་ཧཱུཾ། གོས་ཟུང་ཕུལ་ལ། དེ་བཞིན་གཤེགས་པ་ཀུན་དང་ཡང༌། །བྱང་ཆུབ་སེམས་
དཔའ་སོགས་ཀུན་ལ། །ཡང་དག་སྦྱོར་བ་རེག་བྱའི་བདེ། །ངེས་པར་སྦྱར་བར་བྱ་བ་ཡིན། །
སྤཪྴེ་ཞེས་སོགས་སོ། །གཉིས་པ་ལྷ་མོ་ནི། སྔགས་རྒྱ་སྔ་མ་བཞིན་ལ། རྒྱལ་བ་རྣམས་ཀྱི་འདོད་འབྱུང་ལྷ་མོའི་
ཚུལ། །གཟུགས་མཛེས་དཀར་མོ་མེ་ལོང་པདྨའི་སྣོད། །ཅང་ཏེའི་སྒྲ་འཁྲོལ་ཁ་ཊྭཱཾ་ལ་བརྟེན་
མ། །ནམ་མཁའ་གང་བས་དཀྱིལ་འཁོར་ལྷ་ཚོགས་མཆོད། །འོག་མ་ལ་རྐང་པ་གཉིས་པ་གོ་བརྗེ། གཞན་
འདྲ་སྟེ། དབྱངས་སྙན་སྔོན་མོའི་པི་ཝཾ་པདྨའི་སྣོད། །ཅེས་དང༌། དྲི་ལྡན་སེར་མོ་སྤོས་ཁང་པདྨའི་
སྣོད། །ཅེས་དང༌། བཅུད་ལྡན་དམར་མོ་བཟའ་བཏུང་པདྨའི་སྣོད། །ཅེས་དང༌། བདེ་ལྡན་ལྗང་ཁུ་
རས་བཟང་པདྨའི་སྣོད། །ཅེས་བྱའོ། །སྣ་ཚོགས་བསིལ་ཁྲོལ་སྙན་པའི་སྒྲ་ལྡན་མ། །ནམ་མཁའ་
གང་བ་སོགས་འདོན་པ་བསྒྱུར་རོ། །རྒྱལ་བའི་དཀྱིལ་འཁོར་མཆོད་ལ་མངོན་དགའ་བའི། །གཟུགས་
ཀྱི་ལྷ་མོ་མཛེས་པའི་མེ་ལོང་གཡོབ། །རྣམ་ཀུན་གཟུགས་ཀྱི་ངོ་མཚར་དང་འདྲེས་པ། །ཕྱོགས་

དུས་ཀུན་འབྱུང་མཆོད་པས་མཉེས་གྱུར་ཅིག །ཨོཾ་རཱུ་པ་ཀཱ་མ་གུ་ཎ་བཛྲ་པུ་ཛི་ཏེ་ཨཿཧཱུཾ། དེ་
བཞིན་དུ་རྐང་པ་ཐོག་མཐའ་གཉིས་འདྲ་བ་ལ། སྒྲ་ཡི་ལྷ་མོ་སྙན་པའི་སྒྲ་དབྱངས་བསྐུལ། །རྣམ་ཀུན་སྒྲ་ཡི་
སོགས་དང༌། ཤཔྟ། དྲི་ཡི་ལྷ་མོ་བདེ་སྤེལ་དྲི་བཟང་སྤྲོ། །རྣམ་ཀུན་དྲི་ཡ༴ གནྡྷེ། རོ་ཡི་ལྷ་མོ་
རོ་བདའ་ཞལ་ཟས་སྟོབ། །རྣམ་ཀུན་རོ་ཡི་ར་ས། རེག་གི་ལྷ་མོ་རེག་འཇམ་གོས་བཟང་སྟོབ། །
རྣམ་ཀུན་རེག་གི༴ སྤཪྴེ་སོགས་སོ། །ཡང་ན་འདོད་ཡོན་ལྔའི་ཚིགས་བཅད་སྤྱི་འགྲོ་རྣམས་སྦྱར་རོ། །བླ་མེད་ཀྱི་ཆོ་ག་
དང་འབྲེལ་ན་དེ་ལྟར་བྱ་ལ། གཞན་དུ། པདྨའི་སྣོད་ཅེས་པར། ནོར་བུའི་སྣོད་ཅེས་དང༌། གཞན་ཡང་སྒེག་སོགས་ལྷ་མོ་བརྒྱད་ཀྱི་
མཆོད་པ་ནི། རྣམ་མང་ཉམས་བརྒྱའི་འགྱུར་བ་དང་འདྲེས་པའི། །རྡོ་རྗེ་ལྷ་མོ་འགྱིང་སྒེག་དཀར་
བའི་བཞིན། །ཟག་མེད་བདེ་བའི་སྙེམས་པ་རང་འཆང་མ། །མཁའ་མཉམ་རིག་མའི་བདེ་
བས་མཉེས་གྱུར་ཅིག །ཨོཾ་ཨཱཿབཛྲ་ལཱ་སྱ་ཧཱུཾ། སྣ་ཚོགས་རིན་ཆེན་འཕྲེང་བས་ལག་སྦྲེལ་བའི། །
རྡོ་རྗེ་ལྷ་མོ་གསེར་མདོག་མིག་བསྒྱུར་ཞིང༌། །རབ་མཛེས་འཛུམ་ཞལ་ཀུན་དགར་རབ་སྤེལ་
མ། །མཁའ་མཉམ་རིག་མའི་བདེ་བས་མཉེས་གྱུར་ཅིག །མ་ལྱེ། དྲུག་ལྡན་རྡོ་རྗེའི་དབྱངས་
སྙན་གླུར་ལེན་པའི། །རྡོ་རྗེ་ལྷ་མོ་ཆགས་ལྡན་ལྟ་ན་སྡུག །གཞོམ་མེད་ནཱ་དའི་སྒྲ་སྙན་རབ་
བསྐུལ་མ། །མཁའ་མཉམ་རིག་མའི་བདེ་བས་མཉེས་གྱུར་ཅིག །གཱི་ཏཱི། ལང་ཚོ་རབ་བརྟས་
སྒྱུ་འཕྲུལ་གར་བསྒྱུར་བའི། །རྡོ་རྗེ་ལྷ་མོ་མར་གད་རྡུལ་འཛིན་ཞིང༌། །ཀུན་རྟོག་འཕོ་བའི་སྒྱུ་
ཐབས་རབ་བཅིལ་མ། །མཁའ་མཉམ༴ ནཱ་ཏྱ། ལྷ་རྫས་མེ་ཏོག་ཆར་མང་རབ་འབབས་པའི། །
རྡོ་རྗེ་ལྷ་མོ་རབ་དཀར་ཟླ་བཞིན་ཅན། །རྣམ་མང་མཆོད་པའི་རྒྱན་དུ་རབ་སྤེལ་བ། །མཁའ་
མཉམ༴ པུཥྤེ། བདུག་པའི་སྤྲིན་ཕུང་མཁའ་དབྱིངས་ཀུན་འགེབས་པའི། །རྡོ་རྗེ་ལྷ་མོ་མཛེས་
སྡུག་དུ་བའི་མདོག །རྣམ་དག་ཚུལ་ཁྲིམས་དྲི་བསུང་རབ་རྒྱས་མ། །མཁའ་མཉམ༴ དྷུ་པེ།
གཞོན་ཚུལ་ཆོས་དབྱིངས་སྣང་བྱེད་འོད་འབར་བའི། །རྡོ་རྗེ་ལྷ་མོ་པདྨ་རཱ་གའི་མདོག །མུན་
སེལ་སྔགས་ཀྱི་དེ་ཉིད་རབ་གསལ་མ། །མཁའ་མཉམ༴ ཨཱ་ལོ་ཀེ།ལང་ཚོས་རབ་དྲེགས་

རྙོག་བྲལ་དྲིས་སྒེག་པའི། །རྡོ་རྗེ་ལྷ་མོ་མཚར་སྡུག་དཔྱིད་ཀྱི་མདངས། །མ་ལུས་སྲིད་པའི་
གདུང་སེལ་བདེ་སྟེར་མ། མཁའ་མཉམ༴ གནྡྷེ། ཞེས་པ་གླུའི་སྦྱོར་བ་དང་བཅས་པས་བྱའོ། །དཔལ་བདེ་
མཆོག་སོགས་རྣལ་འབྱོར་བླ་མེད་ཀྱི་དཀྱིལ་འཁོར་དང་འབྲེལ་བའམ། རབ་ཏུ་གནས་བྱའི་ལྷ་དེ་གསང་སྔགས་ནང་གི་ལྷ་ཡིན་
ན། རིག་མ་བཅུ་དྲུག་སྦས་དོན་དང་སྦྱར་བའི་ཚིགས་བཅད་འདིས་མཆོད་པར་བྱ་སྟེ། དེ་ཡང་འདི་ལྟར། མཐོན་མཐིང་ལང་
ཚོས་དྲེགས་པའི་ཡིད་འཕྲོག་མ། །རྡོ་རྗེ་རྒྱུད་མང་བསྒྲེང་བའི་རོལ་རྩེད་ཀྱིས། །སྒྲ་དབྱངས་
རྒྱ་མཚོ་བསྐུལ་བ་ལ་བརྩོན་མ། །རྡོ་རྗེ་རིག་མའི་བདེ་བས་དགྱེས་པར་མཛོད། །ཅེས་དང༌། ཕྱག་
རྒྱ་སོ་སོར་འཆའ་ཞིང༌། ཨོཾ་ཨཱཿབཛྲ་ཝཱི་ཎི་ཧཱུཾ། གསེར་མདོག་ཟུར་མིག་འདོད་པའི་མདའ་འཕེན་མ། །
རྡོ་རྗེ་གླིང་བུ་བསྒྱུར་བའི་སྙན་འགྱུར་སྒྲ། །གཞོམ་མེད་ནཱ་དའི་དབྱངས་དང་རབ་འདྲེས་མ། །
རྡོ་རྗེ༴ ཝངྶེ་ཏྲཾ། རབ་དམར་ཆགས་པས་མྱོས་པའི་ལུས་ཕྲ་མ། །རྡོ་རྗེ་རྫ་རྔ་བརྡུང་བའི་རྣམ་
འགྱུར་གྱིས། །མདའ་ཅན་དྲག་པོའི་སྙིང་གི་མྱོས་སེལ་མ། །རྡོ་རྗེ༴ མྲི་ཏཾ་གེ་ཧྲཱིཿ མར་གད་རྡུལ་
གྱིས་བྱུགས་པའི་མིག་ཡངས་མ། །རྡོ་རྗེ་རྔ་ཆེན་སྒྲོགས་པའི་སྒྲ་བརྒྱ་པས། །གསང་ཆེན་དྷུ་ཏིའི་
རང་སྒྲ་འབོད་མཁས་མ། །རྡོ་རྗེ༴ མུརྫི་ཨ། ཨིནྡྲ་ནཱི་ལའི་མདངས་ལྡན་བདེ་སྦྱིན་མོ། །རྡོ་རྗེ་
དྲིལ་བུས་སྒེག་པའི་སྙེམས་པ་ཡི། །མཆོག་དགའི་ངོ་མཚར་སྟོན་པས་རབ་འགྱིང་མ། །རྡོ་རྗེ༴ 
ལཱ་སྱ་ཧཱུཾ། བིམ་པ་ལྟར་དམར་ཀུན་ཏུ་བཞད་པ་མོ། །ཀུ་མུད་འཛུམ་ཞལ་ཀུན་དགའི་ཟླ་སྣང་
ཅན། །རྡོ་རྗེ་ཆགས་པས་རབ་རྒོད་བག་ཡངས་མ། །རྡོ་རྗེ༴ ཧ་སྱ་ཏྲཾ། ལི་ཁྲིའི་རྡུལ་ཆགས་
འདོད་པའི་དབྱངས་མཁན་མ། །མི་ཟད་རྡོ་རྗེའི་ཚིག་འབྱིན་དྲུག་ལྡན་གླུ། །འཕྲོག་བྱེད་དགའ་
མའི་དབྱངས་ལ་རབ་འཇུག་མ། །རྡོ་རྗེ༴ གཱི་ཏི་ཧྲཱིཿ སྔོ་ལྗང་འཁྲི་ཞིང་གཞོན་ནུའི་ལུས་ཅན་མ། །
གཉེན་ལྕུག་འཁྲིལ་ལྡེམ་རྡོ་རྗེ་གར་གྱི་རོས། །འཕོ་བའི་སྒྱུ་རྩལ་ཀུན་ཏུ་རབ་འགོག་མ། །རྡོ་
རྗེ༴ ནྲི་ཏྱ་ཨཱཿ ཁ་བ་དུང་ལྟར་རབ་དཀར་ཟླ་བཞིན་མ། །ཞིང་ཀུན་གང་བའི་མེ་ཏོག་གསར་
པའི་ཆར། །རང་བྱུང་སི་ཧླའི་དྲི་བཟང་དང་འགྲོགས་མ། །རྡོ་རྗེ༴ པུཥྤེ་ཧཱུཾ། དུད་སྤྲིན་ལྟར་འགྲོ་

ཨ་གར་དྲིས་སྒོས་མ། །རྡོ་རྗེ་བདུག་པའི་སྤྲིན་ཚོགས་སྟུག་པོའི་རྒྱུན། །ཀུན་རྟོག་ནགས་ཚལ་
བསྲེགས་པ་ལས་འབྱིན་མ། །རྡོ་རྗེ༴ དྷཱུ་པེ་ཏྲཾ། གུར་གུམ་གཞོན་ནུའི་ལུས་ཅན་འོད་འབར་
མ། །ཉི་ཟླའི་རྣ་ཆ་གཡོ་ལྡན་རིན་ཆེན་སྒྲོན། །སྔགས་ཀྱི་དེ་ཉིད་གསལ་བ་ལས་འཆར་མ། །རྡོ་
རྗེ༴ ཨཱ་ལོ་ཀེ་ཧྲཱིཿ འཆར་ཀའི་ཟླ་བའི་མདོག་ཅན་དྲིས་སྒེག་མ། །རྡོ་རྗེ་ག་བུར་ཙན་དན་སྦྱར་
བའི་ཆུས། །ལུས་ཀུན་ཁྱབ་པའི་བསིལ་བདེ་ཡོངས་སྤེལ་མ། །རྡོ་རྗེ༴ གནྡྷེ་ཨཱཿ ཀུནྡའི་ཕུང་
པོ་ལྟར་དཀར་གཟུགས་མཛེས་མ། །རབ་གསལ་གཟུགས་བརྙན་འཆར་བའི་མེ་ལོང་གཡོབ། །
སྒྱུ་འཕྲུལ་རྡོ་རྗེའི་མིག་གི་བདུད་རྩི་མ། །རྡོ་རྗེ༴ རཱུ་པ་བཛྲི་ཎི་ཧཱུཾ། ཐུན་མཚམས་འོད་དམར་
འཆར་བའི་མྱོས་ལྡན་མ། །རྣམ་པ་ཀུན་ལྡན་རོ་བརྒྱ་སྦྱར་བའི་གཡོས། །འདོད་ཆགས་རྡོ་རྗེའི་
ཉམས་བརྒྱ་ལེགས་སྟོན་མ། །རྡོ་རྗེ༴ རཱ་ས་བཛྲི་ཎི་ཏྲཾ། གློག་ཕྲན་ལྟར་གཡོ་དཱུརྦའི་མདོག་ཅན་
མ། །ལྷ་རྫས་ན་བཟས་རིག་པའི་བདེ་སྟོབ་ཅིང༌། །ཅི་དགར་འཁྱུད་པའི་རེག་གཉེན་བདེ་
མཆོག་མ། །རྡོ་རྗེ༴ སྤཪྴ་བཛྲི་ཎི་ཧྲཱིཿ ཀུ་མུད་རྒྱས་འདྲ་སྒྱུ་རྩལ་རྩེར་སོན་མ། །ཆོས་དབྱིངས་
བདེ་བའི་འབྱུང་གནས་ཕྱག་རྒྱ་ཆེས། །མི་འགྱུར་འབྲས་བུའི་གནས་ལ་རྒྱས་འདེབས་མ། །རྡོ་
རྗེའི་རིག་མའི་བདེ་བས་དགྱེས་པར་མཛོད། །དྷརྨཱ་དྷཱ་ཏུ་བཛྲི་ཎི་ཨཱཿ བྱ་སྤྱོད་རྣལ་འབྱོར་རྒྱུད་ཀྱི་ཆོ་ག་
སོགས་ལ་བརྟེན་པ་ཡིན་ན། མཆོད་ལྷ་བཅུ་དྲུག་གི་ཚིགས་བཅད་བྱེད་པ་ལ། སྦས་དོན་དང་མ་སྦྱར་བའི་ཚིག་གཞན་གྱིས་བྱའོ། །
དེ་ཡང་མཆོད་ཡུལ་གྱི་ལྷ་ལ་ཐོབ་མི་ཐོབ་དང་འོས་མི་འོས་མ་ཡིན་གྱི་འོན་ཀྱང་ལུགས་དེ་དང་དེའི་ཆོ་ག་དང་འབྲེལ་མི་འབྲེལ་གྱི་
ཁྱད་པར་གྱིས་ཡིན་ནོ། །འདི་ནི་གཏོར་མ་དང༌། དམ་ཚིག་གི་རྫས་ལ་སོགས་པ་ཐམས་ཅད་ལ་གོ་བར་བྱའོ། །
དེ་ནས་རྒྱལ་སྲིད་སྣ་བདུན་གྱི་མཆོད་པ་བྱེད་ན། བདེ་བར་གཤེགས་པ་ཐམས་ཅད་ལ། །འཁོར་
ལོ་རིན་ཆེན། སོགས་དང༌། ལྷ་རྫས་ལས་གྲུབ་ལྟེ་བ་ཤིན་ཏུ་ཟླུམ། །སོགས་སྤྱི་ཁྱབ་ཏུ་གྲགས་པ་རྣམས་
ཀྱིས་མཆོད། ཤིན་ཏུ་སྤྲོས་པ་ལ་དགའ་ན་འདི་སྐད་ཅེས་བྱ་སྟེ། དྲི་མེད་འཛམ་བུ་ཆུ་བོའི་གསེར་བཟང་ལས། །
བསོད་ནམས་བཟོ་བོས་མཆོག་ཏུ་རྣམ་སྤྲུལ་བ། །ལྷ་མིའི་མཛེས་པ་ཀུན་ལས་ཕུལ་བྱུང་

ཞིང༌། །ལྟ་བས་མི་ངོམས་རྫུ་འཕྲུལ་ཤུགས་ཉིད་ལས། །རང་བྱུང་རྩིབས་སྟོང་ཏ་ལ་བདུན་
སྲིད་དུ། །བྱུང་ཚེ་ཕྱོགས་ལས་རྒྱལ་བ་མཆོག་ཐོབ་པ། །རིན་ཆེན་འཁོར་ལོ་དམ་པ་འདི་ཕུལ་
བས། །རྒྱལ་བྱེད་དྲན་པའི་འཁོར་ལོ་ཐོབ་པར་ཤོག །ཆུ་ཞིང་ཕུན་ཚོགས་ཐལ་དཀར་ཟླ་འོད་
ཅན། །མཆེ་བ་དྲུག་ལྡན་དུལ་བས་སྤྱོད་པས་མཛེས། །སྔོན་ཆད་ལེགས་པར་བྱས་པའི་མཐུ་
ཉིད་ལས། །རྫུ་འཕྲུལ་ཤུགས་ཀྱིས་མཁའ་ལ་རབ་འགྲོ་ཞིང༌། །མཁའ་ལྡིང་ས་སྲུངས་བུ་ལྟར་
མགྱོགས་པ་ཡི། །ས་ཆེན་རྒྱ་མཚོ་འཁོར་བཅས་ཀུན་ཏུ་བསྐོར། །གླང་པོ་རིན་ཆེན་ཕུལ་བས་
མཚན་མ་རྣམས། །འཇོམས་བྱེད་ཤེས་རབ་གླང་པོ་ཐོབ་པར་ཤོག །རབ་མཛེས་རྨ་བྱའི་མགྲིན་
འདྲའི་སྤུ་སྟུག་ཅན། །ཡིད་བཞིན་ནོར་བུ་ལྟ་བུར་འདོད་པ་ཡི། །དོན་ཀུན་རྫོགས་པར་སྒྲུབ་
བྱེད་ནམ་མཁའི་ལམ། །གུས་པར་སྤྱོད་པ་གསེར་གྱི་རྒྱལ་མཚན་ཅན། །ཅང་ཤེས་རླུང་ལས་
རྒྱལ་བ་སྤྲིན་གྱིས་ཤུགས། །ཡིད་ལྟར་མགྱོགས་པའི་རྟ་མཆོག་འདི་ཕུལ་བས། །མ་ལུས་ཆོས་
ལ་མངོན་ཤེས་བགྲོད་པ་ཅན། །བརྩོན་འགྲུས་བཞོན་པ་མཆོག་གིས་འགྲོ་བར་ཤོག །ཀུན་
ཏུ་མདོག་བཟང་མཚུངས་མེད་བཻཌཱུརྱ། ལེགས་པར་སྦྱངས་པའི་རིན་ཆེན་ཆ་བརྒྱད་པ། །བྱེད་
པོ་མེད་ཅིང་ཕུན་ཚོགས་འོད་ཟེར་གྱིས། །མེ་དང་ཉི་མའི་འོད་ཀྱང་རྣམ་པར་གནོན། །དགའ་
མགུར་འགྲོ་ཞིང་དགོས་པ་མཆོག་སྟེར་ལ། །འཁོར་ཀུན་ཁྱབ་པའི་འོད་ཟེར་མཐའ་ཡས་
ཅན། །བསམ་པ་རྫོགས་བྱེད་ནོར་བུ་འདི་ཕུལ་པས། །ཆོས་ཀྱི་སྣང་བའི་དགའ་བས་ཚིམས་
པར་ཤོག །དགའ་ཚལ་ལྷ་ཡི་བུ་མོའི་གཟུགས་མཛེས་ཅན། །འདུལ་བའི་ཆོ་ག་ཕུན་ཚོགས་
བསྟན་བཅོས་དང༌། །བཟོ་དང་སྙན་དངགས་སྒྱུ་རྩལ་ཀུན་ཤེས་ཤིང༌། །འཛུམ་ཞིང་སྙན་པར་
སྨྲ་མཁས་མཚུངས་པའི་གཟུགས། །རེག་པ་མཆོག་ལྡན་ལུས་སེམས་བདེ་བའི་རྒྱུ། །ཧ་ཅང་
ཆེ་ཆུང་མིན་པ་དྲི་བཟང་གཏེར། །ཕུལ་བས་སྒྲིབ་པ་ཀུན་ལས་རྣམ་ཐར་བའི། །ཤིན་ཏུ་སྦྱངས་
པའི་བདེ་བས་འཚོ་བར་ཤོག །ལག་ན་རྡོ་རྗེ་སྲེད་མེད་བུ་ཡི་སྟོབས། །འཇམ་ཞིང་ཡིད་འོང་

སྙན་པའི་ཚིག་ཀྱང་འབྱིན། །མཛངས་ཤིང་གསལ་ལ་ཡིད་གཞུང་ལྷ་མིག་ལྡན། ཁོར་ཡུག་
གཏེར་གྱི་བདག་པོའི་དོན་ཀུན་བྱེད། །བྱམས་དང་སྙིང་རྗེ་མང་བ་དགེ་བའི་བདག །འདོད་
དགུར་འཛུད་པའི་མི་མཆོག་འདི་ཕུལ་བས། །འཇིག་རྟེན་འཇིག་རྟེན་འདས་པའི་ཕུན་ཚོགས་
དོན། །ཀུན་འབྱོར་ཏིང་འཛིན་མཆོག་ལ་དབང་ཐོབ་ཤོག །དཔའ་ཞིང་བརྟུལ་ཕོད་ཡན་ལག་
མཆོག་གི་གཟུགས། །ཕ་རོལ་དཔུང་འཇོམས་མི་མཐུན་མེད་བྱེད་པ། །སྔར་ལྡང་བསམ་པ་
དགེ་ཞིང་ལྟ་བས་གོ །མ་སྨད་རྒྱས་ཤིང་རྫོགས་པའི་ལེགས་བྱས་ཅན། །འདོད་དགུར་འགྲོ་
བའི་བློན་པོ་རིན་ཆེན་འདི། །ཕུལ་བས་ཇི་བཞིན་ཇི་སྙེད་ཆོས་རྣམས་ལ། །རྣམ་པར་མི་རྟོག་
ཡེ་ཤེས་དམ་པ་ཡི། །རྩོལ་མེད་གནས་པའི་བཏང་སྙོམས་ཐོབ་པར་ཤོག །འདི་ལ་པུ་རུ་ཥ་རཏྣ་
ཟེར་དགོས། ཉེ་བའི་རྒྱལ་སྲིད་འབུལ་བ་ནི། རལ་གྲི་ཉེ་བའི་རིན་པོ་ཆེ། །རྒྱལ་བ་སྲས་བཅས་རྣམས་ལ་
འབུལ། །བླ་མེད་བྱང་ཆུབ་མཆོག་གི་ཆོས། །ཡེ་ཤེས་རལ་གྲི་ཐོབ་པར་ཤོག །ཁཌྒ་ཨུ་པ་རཏྣ༴ 
ཁང་ཁྱིམ་ཉེ་བའི་རིན་པོ་ཆེ། །རྒྱལ་བ༴ བླ་མེད༴ ཆོས་དབྱིངས་ཁང་བཟང་ཐོབ་པར་ཤོག །གྲ་ཧ་ཨུ་པ་རཏྣ༴ པགས་པ་ཉེ་བའི༴ རྒྱལ་བ༴ བླ་མེད༴ དགའ་བདེའི་གདིང་པ་ཐོབ་པར་ཤོག
ཏྭ་ཀ་ཨུ་པ་རཏྣ། སྐྱེད་ཚལ་ཉེ་བའི༴ རྒྱལ་བ༴ བླ་མེད༴ རྣམ་འཕྲུལ་ཚལ་དུ་སྤྱོད་པར་ཤོག བཱ་
ཊི་ཀ་ཨུ་པ་རཏྣ། གཟིམས་ཆ་ཉེ་བའི༴ རྒྱལ་བ༴ བླ་མེད༴ བསམ་གཏན་བདེ་བའི་མལ་ཐོབ་
ཤོག །པཪྻཾ་ག་ཨུ་པ་རཏྣ། གོས་བཟང་ཉེ་བའི༴ རྒྱལ་བ༴ བླ་མེད༴ རྒྱལ་སྲས་ཁྲེལ་ཡོད་གོས་
ཐོབ་ཤོག །བསྟྲ་ཨུ་པ་རཏྣ། འཆིལ་ལྷམ་ཉེ་བའི༴ རྒྱལ་བ༴ བླ་མེད༴ ཐར་ལམ་བདེ་ལ་སྤྱོད་
པར་ཤོག །མོ་ཙ་ཨུ་པ་རཏྣ༴ བསྡུ་ན། རལ་གྲི་ཁང་པ་པགས་པ་སྐྱེད་མོས་ཚལ། །མལ་ཆ་གོས་
དང་འཆིལ་ལྷམ་རིན་པོ་ཆེ། །ཉེ་བའི་རིན་ཆེན་སྣ་བདུན་མཐའ་ཡས་པས། །རབ་ཏུ་གནས་
བྱའི་དཀྱིལ་འཁོར་ལྷ་ཚོགས་མཆོད། །སཔྟ་ཨུ་པ་རཏྣ། ལྷ་ཡི་དབང་པོ་ལྷ་མིན་གཡུལ་རྒྱལ་
ཚེ། །བཀྲ་ཤིས་ལྷ་མོ་བརྒྱད་ཀྱིས་མཆོད་པ་ལྟར། །རྒྱལ་བ་རྣམས་དང་རབ་གནས་ལྷ་ཚོགས་

ལ། །བཀྲ་ཤིས་རྟགས་བརྒྱད་དག་གིས་མཆོད་པར་བགྱི། །མངྒ་ལ་ཨཥྚ་ཨང་ཀ རྒྱས་པར་ན། ཇི་
ལྟར་སྔོན་གྱི་སངས་རྒྱས་ལ། །སོགས་བྱའོ། །བསྟོད་པའི་ཁྱད་པར་ཡང་རྒྱུད་སྡེ་ལྔ་ལས་གསུངས་པའི་བསྟོད་པ་རྣམས་
དང༌། ཡོངས་སུ་གྲགས་པའི་བསྟོད་པ་རྣམས་ཀྱིས་བསྟོད་པར་བྱའོ། ཁ་སྐོངས་བདུན་པའོ། །
གསོལ་གདབ་བརྟན་བཞུགས་སོང་བའི། རྡོ་རྗེ་སེམས་དཔའ་ལ་ཕྱག་འཚལ་ལོ། །ཞེས་པའི་བསྟོད་པ་དེའི་རྗེས་སུ། །ཤིས་
བརྗོད་རྨད་དུ་བྱུང་བ་འདི་བྱ་སྟེ། དེ་ཡང་འདི་སྐད་ཅེས། ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། །
འཇིག་རྟེན་གསུམ་གྱི་མགོན་པོ་དྲི་མ་གསུམ་སྤངས་པ། །སངས་རྒྱས་པདྨོ་རྒྱས་པ་འདབ་
འདྲའི་སྤྱན་མངའ་བ། །བཀྲ་ཤིས་དེས་ནི་སྐྱེ་དགུ་ཞི་བྱེད་དང་པོའོ། །དེ་ཡི་ཉེ་བར་བསྟན་པའི་
མཆོག་རབ་མི་གཡོ་བ། །འཇིག་རྟེན་གསུམ་ན་གྲགས་ཤིང་ལྷ་དང་མིས་མཆོད་པ། །ཆོས་
ཀྱི་དམ་པ་སྐྱེ་དགུ་རྣམས་ལ་ཞི་བྱེད་པ། །འདི་ནི་འཇིག་རྟེན་དགེ་བའི་བཀྲ་ཤིས་གཉིས་པ་
ཡིན། །དགེ་འདུན་དམ་པ་ཆོས་ལྡན་ཐོས་པའི་བཀྲ་ཤིས་ཕྱུག །མི་དང་ལྷ་དང་ལྷ་མ་ཡིན་གྱིས་
མཆོད་པའི་གནས། །ཚོགས་ཀྱི་མཆོག་རབ་ངོ་ཚ་ཤེས་དང་དཔལ་གྱི་གཞི། །འདི་ནི་འཇིག་
རྟེན་དགེ་བའི་བཀྲ་ཤིས་གསུམ་པའོ། །སེམས་ཅན་ཀུན་ལ་ཕན་ཕྱིར་བྱང་ཆུབ་མངའ་བ་པོ། །
དོན་རྣམས་ཐམས་ཅད་གྲུབ་པར་བརྟུལ་བ་ཡོངས་ལྡན་པ། །ཚོགས་ཀྱི་ལེགས་སྐྱེས་ཐུབ་པའི་
བཀྲ་ཤིས་གང་བྱུང་བ། །བཀྲ་ཤིས་དེས་ནི་སྐྱེ་དགུ་རྣམས་ལ་ཞི་བྱེད་ཤོག །འགྲོ་ལ་ཕན་ཕྱིར་
དེ་བཞིན་གཤེགས་པ་དགའ་ལྡན་ལྷའི། །གཞལ་མེད་ཁང་གི་སྙིང་པོ་ནས་ནི་འདིར་གཤེགས་
ཏེ། །དབང་བཅས་ལྷས་བསྐོར་བ་ཡི་བཀྲ་ཤིས་གང་བྱུང་བ། །བཀྲ་ཤིས༴ ལོ་མ་མེ་ཏོག་
འོད་འབར་ཉམས་དགའ་ལུམྦུའི་ཚལ། །ལྷ་མང་དག་གིས་བསྟེན་པར་མགོན་པོ་བལྟམས་
པ་ན། །སྲིད་པ་མཐར་ཕྱིན་པ་ཡི་བཀྲ་ཤིས་གང་བྱུང་བ། །བཀྲ་ཤིས༴ གྲོང་ཁྱེར་སེར་སྐྱའི་
གནས་ནས་རྒྱལ་པོའི་ཕོ་བྲང་དུ། །ལྷུམ་ནས་བལྟམས་པ་སྟོན་པ་བདེ་གཤེགས་ཟས་གཙང་
སྲས། །མྱུར་བསྐྲུན་བདུད་རྩིའི་ཆུས་གཏོར་བ་ཡི་བཀྲ་ཤིས་གང༌། །བཀྲ་ཤིས༴ གྲོང་ཁྱེར་

དམ་པ་སེར་སྐྱའི་གནས་ཞེས་བྱ་བར་ནི། །རྨད་དུ་གྲགས་པ་ཆེན་པོ་ལྷ་ཡིས་མངོན་བསྟོད་པ། །
བསམ་ལས་བདེ་སྒྲུབས་བསོད་ནམས་ཕུང་པོའི་བཀྲ་ཤིས་གང༌། །བཀྲ་ཤིས༴ དགྱེས་ཤིང་
ནམ་ཕྱེད་གྲོང་ཁྱེར་ནས་ནི་མངོན་བྱུང་སྟེ། །དཀའ་ཐུབ་ཚུལ་དུ་མངོན་པར་གཤེགས་ཤིང་
ཚངས་ལ་སོགས། །ལྷ་ཡི་ཚོགས་ཀྱིས་ཡོངས་སུ་བསྐོར་བའི་བཀྲ་ཤིས་གང༌། །བཀྲ་ཤིས༴ 
རབ་ཏུ་འོད་འབར་གསེར་དང་འདྲ་བའི་སྐུ་མངའ་ཞིང༌། །བཻ་ཌཱུརྱ་ལྟར་སྔོ་བའི་རྩ་བཏིང་སྟེང་
བཞུགས་ཏེ། །སྐྱིལ་མོ་ཀྲུང་བཅས་མི་གཡོ་མཆོག་གི་བཀྲ་ཤིས་གང༌། །བཀྲ་ཤིས༴ ཆུ་བོའི་
འགྲམ་ན་ཙརྐའི་འཕྲེང་བས་ཡོངས་བསྐོར་བ། །ཤིན་ཏུ་རྨད་དུ་བྱུང་བའི་སྲིད་པ་སེལ་མཛད་
པ། །ཀླུ་ཡི་རྒྱལ་པོས་ཕྱག་བྱས་པ་ཡི་བཀྲ་ཤིས་གང༌། །བཀྲ་ཤིས༴ ཤིང་རྒྱལ་དྲུང་གཤེགས་
བྱམས་པའི་སྟོབས་ཀྱིས་བདུད་ཀྱི་ཕྱོགས། །མང་པོ་བརྟུལ་ཚེ་ས་སྟེང་དང་ནི་ནམ་མཁའ་ལ། །
བཅོམ་ལྡན་བཀྲ་ཤིས་རྣམ་པ་སྣ་ཚོགས་གང་བྱུང་བ། །བཀྲ་ཤིས༴ སྡུག་བསྔལ་མཐའ་དག་
གཞིག་ཕྱིར་རྡོ་རྗེ་གདན་བཞུགས་ཏེ། །ནམ་གྱི་ཐོ་རངས་བདུན་བཞི་པོ་དག་རྣམས་བཏུལ་བ། །
སྟོན་པ་བདེ་བར་གཤེགས་པའི་བཀྲ་ཤིས་གང་ཡིན་པ། །བཀྲ་ཤིས༴ གྲོང་ཁྱེར་ཝཱ་རཱ་ཎཱ་སིར་
དྲང་སྲོང་མཆོག་བཞུགས་ནས། །ཆོས་ཀྱི་འཁོར་ལོ་མཆོག་བསྟན་པ་ཡི་བཀྲ་ཤིས་གང༌། །ལྷ་
ཡུལ་དེང་འདིར་ཤིན་ཏུ་རྨད་དུ་བྱུང་གྱུར་པ། །བཀྲ་ཤིས༴ བཀྲ་ཤིས་གང་ཞིག་ཕན་བྱེད་དམ་
པ་དག་བྱེད་པ། །བསོད་ནམས་དག་བྱེད་འཕགས་པའི་སྐྱེ་བོས་མངོན་བསྟོད་པ། །བཅོམ་
ལྡན་ཤཱཀྱ་ཐུབ་པ་སེང་གེས་གང་གསུངས་པ། །བཀྲ་ཤིས༴ མུ་སྟེགས་བྱེད་པ་ཀུན་གྱི་ང་རྒྱལ་
གཞོམ་པ་དང༌། །འགྲོ་ལ་བདེ་བ་སྐྱེད་ཕྱིར་ཆོ་འཕྲུལ་དམ་པ་དག །ཉེ་བར་སྟོན་པ་རྒྱལ་པོའི་
བཀྲ་ཤིས་གང་ཡིན་པ། །བཀྲ་ཤིས༴ འགྲོ་ལ་ཕན་ཕྱིར་མཐོ་རིས་གནས་ནས་འདིར་གཤེགས་
ཏེ། །ཚངས་པ་ལ་སོགས་ལྷ་ཚོགས་ལག་ན་རྔ་ཡབ་གདུགས། །སྣ་ཚོགས་ཐོགས་པས་ཡོངས་
སུ་བསྐོར་བའི་བཀྲ་ཤིས་གང༌། །བཀྲ་ཤིས༴ དེ་བཞིན་གཤེགས་པ་ཞི་བའི་མཆོག་ཏུ་ཉེར་

གཤེགས་པ། །མན་ད་ར་ཡི་མེ་ཏོག་མང་པོས་མངོན་མཆོད་པ། །ལྷ་མཆོག་རྣམས་ཀྱིས་མངོན་
བསྟོད་པ་ཡི་བཀྲ་ཤིས་གང༌། །བཀྲ་ཤིས་དེས་ནི་སྐྱེ་དགུ་རྣམས་ལ༴ ལྷ་དབང་ཀླུ་དང་མི་ཡི་
དབང་པོས་ཕྱག་བྱས་པ། །མཁའ་ལྡིང་གནོད་སྦྱིན་དྲི་ཟའི་དབང་པོས་མཆོད་གྱུར་པ། །དེ་
བཞིན་གཤེགས་པ་སྟོབས་བཅུ་ལྡན་པའི་བཀྲ་ཤིས་གང༌། །བཀྲ་ཤིས་དེས་ནི་སྐྱེ་དགུ་རྣམས་
ལ་ཞི་བྱེད་ཤོག །ཁ་སྐོངས་བརྒྱད་པའོ། །
རྗེས་ཀྱི་སྐབས་ཡོན་བདག་བསྒོ་བ་དགོས་ན། དེའི་ཤིས་བརྗོད་ཀྱི་སྐབས་སུ། སྔོན་བཅོམ་ལྡན་འདས་ལ་
གཟུགས་ཀྱི་ལྷ་མོ་འོད་འཆང་མས་མེ་ལོང་ཕུལ་བ་སོགས། ཚིག་ལྷུག་པའི་ཤིས་བརྗོད་དེ་ཡང་རྫས་བརྒྱད་ཐམས་
ཅད་ལ་སྦྱར་བས་རྒྱས་པར་འགྱུར་ལ། དེ་ནས་ཀུན་གྱི་མཐར་རྗེས་བསྡུ་བ་གྲུབ་པའི་སྐབས་སམ། རྒྱས་པའི་སྦྱིན་སྲེག་བྱེད་ན་དེའི་
མཐར་ཡང་རུང་སྟེ། སྟོང་ཆེན་མོ་རབ་ཏུ་འཇོམས་པའི་མདོ་ལས་འབྱུང་བའི། དཀོན་མཆོག་གསུམ་གྱི་བཀྲ་ཤིས་ཀྱི་ཚིགས་བཅད་
རྨད་དུ་བྱུང་བས་ཤིས་བརྗོད་བྱ་སྟེ། འཇིག་རྟེན་འདིའམ་གཞན་དང་མཐོ་རིས་ན། །རིན་ཆེན་རྨད་བྱུང་
རྒྱ་ཆེན་མཆོག་ཡོད་པ། །དེས་ནི་རྫོགས་པའི་སངས་རྒྱས་རིན་ཆེན་ལ། །ཅིས་ཀྱང་གྲངས་དང་
བགྲངས་དང་ཆར་མི་ཕོད། །ངོ་མཚར་ཤིན་ཏུ་རྨད་བྱུང་དཔག་མེད་དེ། །རྫོགས་པའི་སངས་
རྒྱས་རིན་ཆེན་འཇིག་རྟེན་མཆོག །ཇི་ལྟར་ངའི་འདི་དེ་བཞིན་བདེན་མཆོག་ན། །བདེན་པ་
འདིས་ནི་ཤིན་ཏུ་བདེ་ལེགས་ཤོག །ཞི་འགོག་བདུད་རྩི་ཤིན་ཏུ་གྱ་ནོམ་གང༌། །ཤཱཀྱ་ཐུབ་པས་
མཉམ་བཞག་ཐུགས་ཆུད་པ། །ཆོས་དེ་དང་ནི་མཚུངས་པ་ཡོད་མིན་ཏེ། །དེ་མངོན་བྱས་ན་
ཕྱིན་ཆད་མྱ་ངན་མེད། །ངོ་མཚར་ཤིན་ཏུ་རྨད་བྱུང་༴ དམ་པའི་ཆོས་ཀྱི་རིན་ཆེན༴ ཇི་ལྟར་ངའི༴ 
བདེན་པ་འདིས་ནི༴ རྒྱལ་བས་གང་དག་གང་ཟག་བརྒྱད་གསུངས་པ། །དེ་དག་རྣམས་ནི་སྐྱེས་
བུ་ཟུང་བཞི་སྟེ། །སྦྱིན་གནས་དེ་དག་ས་སྟེང་ཤིན་ཏུ་དཀོན། །དེ་དག་རྣམས་ལ་བྱིན་ན་དཔག་
མེད་འགྱུར། །ངོ་མཚར་ཤིན་ཏུ་རྨད་བྱུང་དཔག་མེད་དེ། །དགེ་འདུན་རིན་ཆེན་གང་ཞིག༴ ཇི་
ལྟར་ངའི༴ །བདེན་པ་འདིས༴ དམ་པ་གཙོ་བོ་མཆོག་སྦྱིན་གྱ་ནོམ་པ། །འོད་མཆོག་དཔའ་བོ་

དམ་པ་མཆོག་གི་གནས། །ཤེས་རབ་དམ་པ་མཆོག་ནི་དམ་པ་མཆོག །མཆོག་མིན་མཆོག་
མཁྱེན་འདི་ནི་བཅོམ་ལྡན་གཅིག །ངོ་མཚར་ཤིན་ཏུ་རྨད༴ རྫོགས་པའི་སངས་རྒྱས་རིན་ཆེན༴ 
ཇི་ལྟར་ངའི༴ བདེན་པ་འདིས་ནི༴ ཏིང་འཛིན་དམ་པ་བར་ཆད་མེད་པ་གང༌། །མཐའ་ཡས་བློ་
ལྡན་དེ་བཞིན་གཤེགས་གསུངས་པ། །ཏིང་འཛིན་དེ་བརྟན་རྡོ་རྗེ་དཔེར་བྱས་པ། །ཏིང་འཛིན་
དེ་དང་མཚུངས་པའི་ཏིང་འཛིན་མེད། །ངོ་མཚར་ཤིན་ཏུ་རྨད༴ ཏིང་ངེ་འཛིན་གྱི་རིན་ཆེན༴ ཇི་
ལྟར་ངའི༴ བདེན་པ་འདིས་ནི༴ ཇི་ལྟར་སྒོ་གཏན་དམ་ཞིང་རབ་དམ་སྟེ། །སྟོབས་ཆེན་རླུང་
བཞི་དག་གིས་མི་བསྐྱོད་པ། །དེ་ལྟར་མཁས་པ་བདེན་བཞི་མཐོང་གནས་པ། །འཇིག་རྟེན་
སྨྲ་བ་རྣམས་ཀྱིས་འདིར་མི་གཡོ། །ངོ་མཚར་ཤིན་ཏུ༴ དགེ་འདུན་རིན་ཆེན༴ ཇི་ལྟར་ངའི༴ 
བདེན་པ་འདིས་ནི༴ ཐམས་ཅད་ཟིལ་གནོན་ཀུན་མཁྱེན་ཐམས་ཅད་གཟིགས། །ཐམས་ཅད་
མཁྱེན་པ་སྟོབས་རྣམས་ཀུན་དང་ལྡན། །ཀུན་གྱི་དམ་པ་འཛིན་པ་ཀུན་དང་བྲལ། །བསམ་པ་
ཀུན་མཁྱེན་འདི་ནི་བཅོམ་ལྡན་གཅིག །ངོ་མཚར་ཤིན་ཏུ་རྨད་བྱུང་དཔག་མེད་དེ། །རྫོགས་
པའི་སངས་རྒྱས་རིན་ཆེན༴ ཇི་ལྟར་ངའི༴ བདེན་པ་འདིས་ནི༴ སྲིད་པ་འགོག་ཅིང་མི་གཡོ་
འགྱུར་བ་མེད། །སྐྱོན་མེད་འཇིགས་པ་ཀུན་ལས་རྣམ་པར་གྲོལ། །ཤིན་ཏུ་འགག་ཅིང་གྱ་ནོམ་
ངེས་པར་འབྱུང༌། །ཤིན་ཏུ་དྲི་མེད་ཞི་བ་བློས་མི་འཕྲོག །ངོ་མཚར་ཤིན་ཏུ༴ དམ་པའི་ཆོས་ཀྱི་
རིན་ཆེན༴ ཇི་ལྟར་ངའི༴ བདེན་པ་འདིས་ནི༴ ཤིན་ཏུ་སྡུག་བསྔལ་སྟོན་ཅིང་བདེ་སྦྱིན་པའི། །
བདེན་རྣམས་མཐོང་སྟེ་གང་དག་བག་ཡོད་པ། །བདེན་པ་རིན་ཆེན་རྣམས་ལ་དོགས་བྲལ་
བ། །དེ་དག་སྐྱེ་བ་བརྒྱད་པ་ཕྱིས་མི་ལེན། །ངོ་མཚར་ཤིན་ཏུ༴ དགེ་འདུན་རིན་ཆེན༴ ཇི་ལྟར་
ངའི༴ བདེན་པ་འདིས་ནི༴ དམ་པ་རྣམས་ཀྱིས་དམ་པ་དོན་དམ་མཁྱེན། །མཆོག་དང་མཆོག་
མིན་མཁྱེན་ཅིང་དོན་དམ་བརྩོན། །གཞན་གྱིས་མི་འཕྲོག་དམ་པ་ཐུགས་ཆུད་རྟོགས། །ཤིན་
ཏུ་སྡུག་བསྔལ་ཅན་གྱི་དཔུང་གཉེན་མཆོག །ངོ་མཚར་ཤིན་ཏུ༴ རྫོགས་པའི་སངས་རྒྱས་རིན་

ཆེན༴ ཇི་ལྟར་ངའི༴ བདེན་པ་འདིས་ན༴ འདུན་པ་སྐྱེད་ནས་རྣལ་འབྱོར་ལྡན་གྱུར་ཅིང༌། །གོ་
ཏམ་བསྟན་ལ་རྟག་བརྩོན་རབ་གྲོལ་ཞིང༌། །གཞན་གྱིས་མི་བཀྲི་བ་དག་ཞིང་དེར་རེག །འདི་
ལ་དེ་རེག་གྲངས་སུ་ཕྱིན་མི་འགྱུར། །ངོ་མཚར་ཤིན་ཏུ༴ དམ་ཆོས་རིན་ཆེན༴ ཇི་ལྟར་ངའི༴ 
བདེན་པ་འདིས་ནི༴ བདེན་པ་མཐོང་བས་བརྗེད་པ་རྒྱ་ལམ་ན། །གལ་ཏེ་སྡིག་པ་འགའ་ཞིག་
བྱས་གྱུར་ཀྱང༌། །དེ་ནི་དེ་འཆབ་པ་ཡི་འོས་མིན་ཏེ། །ཆོས་ཉིད་འདི་ནི་མི་གཡོ་གནས་ཕྱིར་
རོ། །ངོ་མཚར་ཤིན་ཏུ༴ དགེ་འདུན་རིན་ཆེན༴ ཇི་ལྟར་ངའི༴ བདེན་པ་འདིས་ནི༴ ལྷ་དང་
བཅས་པའི་འཇིག་རྟེན་ཐམས་ཅད་ན། །སངས་རྒྱས་དང་ནི་ལྷག་པའི་མཚུངས་པ་མེད། །ལྷ་
དང་མི་ཡི་སྟོན་པ་བླ་ན་མེད། །སྟོན་པ་དེད་དཔོན་སྨོན་པ་རྣམས་ཀྱི་མཆོག །ངོ་མཚར་ཤིན་ཏུ༴ 
རྫོགས་པའི་སངས་རྒྱས༴ ཇི་ལྟར་ངའི༴ བདེན་པ་འདིས་ནི༴ ས་གའི་ཟླ་བ་དང་པོར་ཐུབ་པ་
ཡིས། །ནགས་ཁྲོད་ཆོས་ཀྱི་དམ་པར་རབ་བརྙེས་པ། །ཆོས་དེ་དང་ནི་མཚུངས་པའི་ལྷག་པ་
མེད། །འདི་ལ་དེ་རེག་གྲངས་སུ་ཕྱིན་མི་འགྱུར། །ངོ་མཚར་ཤིན་ཏུ༴ དམ་པའི་ཆོས་ཀྱི་རིན་
ཆེན༴ ཇི་ལྟར་ངའི༴ བདེན་པ་འདིས་ནི༴ སྡིག་པ་རྙིང་ཟད་གསར་དུ་བྱས་མེད་ལ། །རིམས་
ནད་མེད་པས་འཇིགས་མེད་མྱ་ངན་བྲལ། །རྩ་བ་འགགས་པས་སྲིད་པ་མི་བསྐྱེད་པ། །བསྟན་
པ་མར་མེ་བཞིན་དུ་འབར་བར་ཤོག །ངོ་མཚར་ཤིན་ཏུ༴ དགེ་འདུན་རིན་ཆེན༴ ཇི་ལྟར་ངའི༴ 
བདེན་པ་འདིས་ནི་ཤིན་ཏུ་བདེ་ལེགས་ཤོག །ཅེས་པའོ། །
མཆོད་འཕྲེང་ཚིགས་བཅད་ཀྱི་རིགས་དང༌། བཀྲ་ཤིས་ཀྱི་རིགས་རྣམས་གང་དང་གང་དུ་དགོས་པ་དེ་དང་དེར་སྦྱར་བས་
ཆོག་པའི་ཕྱིར། གཅིག་ཏུ་ངེས་པ་མེད་མོད། འོན་ཀྱང་མི་མཁས་པས་ལྷོངས་སུ་གྱུར་རྫུ་བྱས་ན་སྐབས་སུ་མ་བབས་པའི་འདོན་པ་
ཡོད་པས་དེ་འདྲ་འགོག་པའི་ཕྱིར་དང༌། འཚམ་ཞིང་འོས་པ་ལ་ཐེ་ཚོམ་མི་འཇུག་པའི་ཕྱིར། །འདིར་ངེས་ཅན་གྱི་ཚུལ་དུ་བྲིས་སོ། །
དེ་ཡང་ཆོ་ག་འདི་དང་འབྲེལ་བའི་རབ་གནས་བྱེད་པར་འདོད་པས། གནས་སྐབས་པའི་རྡོ་རྗེ་སློབ་དཔོན་ཆུང་ངུའི་གོ་འཕང་ཞིག་
མ་མཐའ་ཡང་ཐོབ་པར་བྱ། དེ་ནས་རབ་གནས་ཀྱི་ཆོ་ག་གཞུང་དང་ཁ་སྐོང་འདི་གཉིས་ཀ་བློ་ལ་ཤིན་ཏུ་བྱང་བར་བཟུང༌། ལག་

ལེན་དང་གོ་བ་ལ་མཁས་པར་བྱའོ། །འགྲོ་ཕན་རྒྱས་བྱེད་ཉིད་རྒྱུད་གཞུང་གི་དགོངས་པ་ཚང་ལ་མ་ནོར་བ་རྒྱས་པའི་ལུགས་ཡིན་
པས། བྱིན་རླབས་ཆེ་ཞིང༌། རྒྱུན་གྱི་ལག་ལེན་དུ་དེ་ཀས་ཆོག་ལ། སྤྲོས་པ་ལ་དགའ་བའི་ངོར་ཤིན་ཏུ་རྒྱས་པ་ཡང་རེས་འགའ་ངེས་
པར་དགོས་ཀྱིན་འདུག་པས། དཔེ་འཛིན་ཕྲན་ཚེག་ཙམ་ལ་ཡང་རྩེགས་པའི་གླང་ཆུང་གི་སྙོམས་ལས་མ་བྱེད་ཅིག །ཤིན་ཏུ་རྒྱས་
པ་ལ་ཁ་སྐོང་འདི་ཡོངས་རྫོགས་བྱ། ཅུང་ཟད་རྒྱས་པ་ཙམ་བྱེད་ན་ཇི་ལྟར་འཚམ་པ་བྱས་པས་ཆོག་གི་ཐམས་ཅད་ནག་འདེད་རང་
མི་དགོས། དཔེར་ན་ཡངས་པའི་གྲོང་ཁྱེར་གྱི་ཤིས་བརྗོད་དང༌། རྗེས་དྲན་དང་སེམས་བསྐྱེད་ཙམ་ཁ་བསྐངས་བས་ཀྱང་ལེགས་
པོར་འོང་ངོ༌། །འགྲོ་ཕན་རྒྱས་བྱེད་དུ་བཤད་པ་དེ་དག་ཅུང་ཟད་ཀྱང་མ་ཆད་པར་བྱ་སྟེ། ཆོ་ག་རྒྱས་པ་ཉིད་ཀྱི་ལུགས་བྱེད་པའི་
དབང་དུ་བྱས་པ་ཉིད་ཀྱི་ཕྱིར་རོ། །ཆོ་ག་རྣམ་པ་དུ་མ་ལ། །དགོས་པའི་ངག་འདོན་མཐའ་ཡས་ལས། །འབྲེལ་མེད་སྨྱོན་གཏམ་
ལ་སོགས་སྤངས། །བཟང་པོ་འབའ་ཞིག་སྡེབས་པ་ཡིན། །ཞེས་པའང་རྒྱལ་ཁམས་པ་ཏཱ་ར་ནཱ་ཐས་བར་སྐབས་སུ་བརྗོད་པའོ།།    །།
གཅིག་ཞུས། མངྒ་ལཾ།

༄༅། །སཱཙྪ་དང་ཁང་བུ་བརྩེགས་པ་སོགས་ལ་རབ་གནས་
མདོར་བསྡུས་བཞུགས་སོ། །
༄༅། །ཨོཾ་སྭཱ་སྟི། སཱཙྪ་དང་ཁང་བུ་བརྩེགས་པ་སོགས་ལ་རབ་གནས་མདོར་བསྡུས་སུ་བྱེད་ན། ཡོ་བྱད་རྣམས་
ཚོགས་པར་བྱས། སྔོན་འགྲོ་གཏོར་མ་བཏང༌། གནས་དང་ཡོ་བྱད་བྱིན་གྱིས་བརླབས། རྒྱུད་སྡེ་བཞི་དང་འབྲེལ་བའི་དཀྱིལ་
འཁོར་རྒྱས་པའམ། བསྡུས་པ་དཔའ་བོ་གཅིག་པའི་བར་གྱི་བདག་བསྐྱེད་བཟླས་པ་དང་བཅས་པ་བྱ། མདུན་བསྐྱེད་རས་བྲིས་
ལ་སོགས་པའི་དཀྱིལ་འཁོར་དང་འབྲེལ་ན། སོ་སོའི་ལུགས་ཀྱི་དངོས་གཞི་དང་འབྲེལ་བའི་དཀྱིལ་འཁོར་སྒྲུབ་པ་དང་མཆོད་པ་
ཡན་ཆད་བྱ། ནང་གཏོར་དང་བདག་འཇུག་མཐའ་གཅིག་ཏུ་དགོས་པའང་མ་ཡིན་པས། ལོང་སྐབས་དང་བསྟུན། མདུན་བསྐྱེད་
དཀྱིལ་འཁོར་རྒྱས་པ་དང་མ་འབྲེལ་བར། མཎྜལ་ཙམ་ལ་བརྟེན་ནས་བསྒྲུབས་ཀྱང་ཤིན་ཏུ་གོ་ཆོད། དེའི་དབང་ལྟར་བྱས་ན།
མཎྜལ་བསངས་སྦྱངས། སྟོང་པའི་ངང་ལས་བྷྲུཾ་ལས་བྱུང་བའི་གཞལ་མེད་ཁང་མཚན་ཉིད་ཐམས་
ཅད་ཡོངས་སུ་རྫོགས་པ་རྒྱན་ཐམས་ཅད་ཀྱིས་བརྒྱན་པ། ཕྱི་རོལ་ཏུ་ཡངས་ཤིང་རྒྱ་ཆེ་བའི་
ཞིང་ཁམས་དམ་པས་ཡོངས་སུ་བསྐོར་ཞིང་བསྲུང་བའི་འཁོར་ལོ་དང་བཅས་པ་ཁང་བཟང་
དམ་པའི་ནང་དུ། བྷྲུཾ་ལས་བྱུང་བའི་ལྷ་རྫས་ཀྱི་གདན་བཀོད་པ་ཕུན་སུམ་ཚོགས་པ་དང་ལྡན་
པར་གྱུར། རང་གི་སྙིང་ག་ནས་འོད་ཟེར་འཕྲོས། ཕྱོགས་བཅུ་ན་བཞུགས་པའི་སངས་རྒྱས་
དང་བྱང་ཆུབ་སེམས་དཔའ་འཕགས་པའི་ཚོགས་ཐམས་ཅད་བཛྲ་ས་མཱ་ཛཿ མ་ལུས་སེམས་
ཅན་མའམ། མ་ལུས་འགྲོ་བའི་རང་བཞིན་སོགས་ཇི་ལྟར་འོས་པ་བརྗོད། ཨ་མྲྀ་ཏའི་སྔགས་ལྟ་བུས་བསངས།
པདྨ་ཀ་མ་ལ་ཡེ་སྟྭཾ་གྱིས་གདན་ཕུལ། སངས་རྒྱས་བྱང་ཆུབ་སེམས་དཔའི་ཚོགས་ཐམས་ཅད་འདི་
ཞེས་བྱ་བའི་དཀྱིལ་འཁོར་གྱི་རྣམ་པས་བཞུགས་པར་གྱུར། ཞེས་བརྗོད་དཀྱིལ་འཁོར་གང་ཡིན་པ་དེའི་
སྔགས་བརྒྱ་ཙམ་བཟླས། སླར་ཡང་མཆོད་པ་བྱིན་རླབས་བྱ། རབ་འབྱམས་རྒྱ་མཚོ་མ་སོགས། ཚིགས་བཅད་འོས་པའི་

མཆོད་པ་དང༌། དཀྱིལ་འཁོར་དགོས་ཀྱི་བསྟོད་པ་དང༌། དེ་ཉིད་ལྔ་པ་སོགས་ཇི་ལྟར་འོས་པས་བསྟོད། སཱ་ཙའི་སྐབས་ཡིན་ལ་
སྔར་སཱ་ཙ་མ་བཏབ་ན་སྐབས་འདིར་འཇིམ་པ་བྱིན་རླབས་ཀྱི་སྐོར་རྣམས་བྱ་བ་ཡིན་ཀྱང༌། ཕལ་ཆེར་སྐབས་འདིར་བྱེད་པ་ཉུང་ངོ༌། །
རབ་གནས་དངོས་ནི། ཐོག་མར་བགེགས་སྦྱང་བ་དང༌། སྡིག་སྒྲིབ་སྦྱང་བ་ངེས་པར་བྱ་ཞིང༌། སྤྲོ་ན་བྱུར་བསལ་བ་ཡང་བྱེད། སྔར་
དཀྱིལ་འཁོར་སོ་སོའི་ལུགས་ཀྱི་བུམ་པ་སྒྲུབས་ཡོད་ན། ལས་བུམ་གྱིས་ཁྲུས་གསོལ་བྱ་ཞིང༌། གལ་ཏེ་བུམ་པ་མ་སྒྲུབས་རུང༌། དྲི་
བཟང་གི་ཆུས་གང་བའི་བུམ་པ་ལ་ཨ་བྷི་ཥེ་ཀ་ཏའི་སྔགས་ཉེར་གཅིག་ཙམ་བཟླས་ནས། ཕྱིན་དྲུག་གི་ཚིགས་བཅད་སོགས་
ཁྲུས་གསོལ་ཆ་ཚང་བར་བྱ། སྤྲོ་ན། གང་ལ་སེར་སྣ་སོགས་བྱོན་ལེགས་ཀྱི་ཚིགས་བཅད་དམ། གྲྭ་ལྔ་ནས་འབྱུང་བའི་དཀོན་
མཆོག་གསུམ་གྱི་བཀྲ་ཤིས་ཆེན་མོ་གང་རུང་གི་སྒོ་ནས་ཁྲུས་གསོལ་བྱ། རྟེན་རྣམས་བསངས་སྦྱངས། སྟོང་པའི་ངང་ལས་
བྷྲུཾ་ལས་དེ་བཞིན་གཤེགས་པའི་མཆོད་རྟེན་ཡངས་ཤིང་རྒྱ་ཆེ་བར་གྱུར་པའི་བུམ་པའི་ནང་དུ། །
ཨོཾ་ཧཱུཾ་ཏྲཱཾ་ཧྲཱིཿཨ་རྣམས་ཡོངས་སུ་གྱུར་པ་ལས། དབུས་སུ་རྣམ་པར་སྣང་མཛད་དཀར་པོ་བྱང་
ཆུབ་མཆོག་གི་ཕྱག་རྒྱ་མཛད་པ། ཤར་དུ་མི་བསྐྱོད་པ་སྔོན་པོ། གཡས་ས་གནོན་དང་གཡོན་
མཉམ་བཞག་གི་ཕྱག་རྒྱ་མཛད་པ། ལྷོར་རིན་ཆེན་འབྱུང་ལྡན་སེར་པོ་གཡས་མཆོག་སྦྱིན་
དང་གཡོན་མཉམ་བཞག་གི་ཕྱག་རྒྱ་མཛད་པ། ནུབ་ཏུ་འོད་དཔག་མེད་དམར་པོ་ཕྱག་གཉིས་
ཏིང་ངེ་འཛིན་གྱི་ཕྱག་རྒྱ་མཛད་པ། བྱང་དུ་དོན་ཡོད་གྲུབ་པ་ལྗང་གུ་གཡས་སྐྱབས་སྦྱིན་དང་
གཡོན་མཉམ་བཞག་གི་ཕྱག་རྒྱ་མཛད་པ། ཐམས་ཅད་ཀྱང་རྡོ་རྗེའི་སྐྱིལ་མོ་ཀྲུང་གིས་བཞུག་
ཤིང༌། དར་དང་རིན་པོ་ཆེས་བརྒྱན་པ། སེང་གེ། གླང་པོ། རྟ་མཆོག རྨ་བྱ། མཁའ་ལྡིང་གི་ཁྲི་
རྣམས་ལ་རིམ་པར་བཞུགས་པའོ། །
རྟེན་གཞན་རྣམས་རྡོ་རྗེ་སེམས་དཔར་བསྐྱེད་དེ་སྤྱི་དང་འདྲ། དེ་རྗེས་བརྟན་བཞུགས་ཀྱི་བར་རབ་གནས་དཀྱུས་བཞིན་
བྱེད་པའམ། དབང་བསྐུར་གྱི་སྐབས་རྒྱས་བསྡུས་ཇི་ལྟར་འོས་པ་བྱ་སྟེ། བསྟོད་པའི་སྐབས་སུ་ཚིགས་བཅད་བཞི་པའི་བསྟོད་པ་
དང༌། སྤྲོ་ན་མཆོད་རྟེན་གྱིས་བསྟོད་པ་གཞན་ཡང་འདོན། སྐབས་འདིར་ཆ་གསུམ་མམ། ཕྱི་རོལ་གཏོར་མའམ། མཁའ་འགྲོ་
སྤྱི་གཏོར་སོགས་བཏང༌། དེ་རྗེས་ཤིས་བརྗོད་རྒྱས་པར་བྱའོ། །འཇིམ་པ་བྱིན་རླབས་ལོགས་སུ་བྱེད་ན། སྔོན་འགྲོ་གཏོར་མ་

དང་གནས་ཡོ་བྱིན་རླབས་སྔོན་དུ་འགྲོ་བས། མངོན་རྟོགས་བསྡུས་པ་བཟླས་པ་དང་བཅས་པ་ཞིག་བྱ། དེ་ནས་འཇིམ་པ། སྐུ་
ཕོར། འབྲུ་མར། ནང་བཞུགས། བརྡར་བུ། ཐོ་བ་སོགས་ཡོ་བྱད་རྣམས་ཕྱོགས་གཅིག་ཏུ་འཛོམས་པར། བསངས་སྦྱངས། སྟོང་
པའི་ངང་ལས། ཨོཾ་ཨཱཿབྷྲུཾ་ཧཱུཾ་ལས་བྱུང་བའི་རིན་པོ་ཆེའི་རང་བཞིན་གྱི་ཕུང་པོ་ནམ་མཁའི་
མཐས་ཀླས་པར་གྱུར། ནམ་མཁའ་མཛོད་ཀྱི་སྔགས་རྒྱ་ལན་གསུམ་གྱིས་བྱིན་གྱིས་བརླབས། རང་གི་སྙིང་ག་
ནས་འོད་ཟེར་འཕྲོས། རང་བཞིན་གྱི་གནས་ནས་བཅོམ་ལྡན་འདས་རྣམ་པར་སྣང་མཛད་ལ་
སངས་རྒྱས་དང་བྱང་ཆུབ་སེམས་དཔའི་ཚོགས་ཐམས་ཅད་ཀྱིས་བསྐོར་བ་བཛྲ་ས་མཱ་ཛཿ སྤྱན་
འདྲེན་བཞུགས་གསོལ། མཆོད་པའི་ཚིགས་བཅད་སོགས་ཇི་ལྟར་འོས་པ་སྦྱར། འགྲོ་བ་རྒྱུད་ལྔ་མ་སོགས་ཀྱིས་བསྟོད།
བཅོམ་ལྡན་འདས་རྣམ་པར་སྣང་མཛད་ལ་སོགས་པ་དེ་བཞིན་གཤེགས་པ་ཐུགས་རྗེ་ཆེན་པོ་
དང་ལྡན་པ་རྣམས་ཀྱིས་འཇིམ་པ་བྱིན་གྱིས་བརླབས་པ་དང༌། སེམས་ཅན་གྱི་དོན་རྒྱ་ཆེན་པོ་
འབྱུང་བའི་འཕྲིན་ལས་མཛད་དུ་གསོལ། རྣམ་པར་སྣང་མཛད་འཁོར་དང་བཅས་པའི་ཐུགས་
ཀ་ནས་སྔགས་ཀྱི་ཡིག་འབྲུ་དང་བཅས་པའི་འོད་ཟེར་དཔག་ཏུ་མེད་པ་བྱུང་འཇིམ་པ་ལ་ཐིམ་
པར་གྱུར། རྡོ་རྗེ་རྩེ་གསུམ་པའི་ཕྱག་རྒྱ་བསྣོལ་བ་འཇིམ་པའི་སྟེང་དུ་བཞག་སྟེ་གཟུངས་ཉི་ཤུ་རྩ་གཅིག་འདོན། སྔགས་
གཞན་རྣམས་ཀྱང་གསུམ་གསུམ་མམ་བདུན་བདུན་ཙམ་བཟླ། ནམ་མཁར་བཞུགས་པའི་ལྷ་ལ། ཨརྒྷཾ་ནས། ཤཔྟའི་བར་
གྱིས་མཆོད། རྣམ་པར་སྣང་མཛད་དག་པ་ཆེ་སོགས་ཀྱིས་བསྟོད། ཡིག་བརྒྱ་བཟོད་གསོལ་གཤེགས་གསོལ་སྨོན་
ལམ་བཀྲ་ཤིས་རྣམས་བྱའོ། །འདི་འཇིམ་པའི་ཚོགས་ཆེན་པོ་ལ་གལ་ཆེ་དང༌། སྤྲོས་པ་ལ་དགའ་བའི་དབང་དུ་བྱས་ཀྱི། བསྡུ་ན་
དངོས་གཞིའི་སྐབས་ཀྱི་སྔགས་དང་ཕྱག་རྒྱ་ཁོ་ནའི་བྱིན་རླབས་ཀྱིས་ཆོག་གོ །མན་ཐང་དང༌། རྡོ་ལྷ་ཐོར་བུ་དང༌། རིགས་གསུམ་
མགོན་པོའི་མཆོད་རྟེན་སོགས་ལའང༌། རབ་གནས་དངོས་གཞི་གོང་དང་འདྲ། རིགས་གསུམ་མཆོད་རྟེན་ལ་སོ་སོའི་སྔགས་ཀྱི་
བྱིན་རླབས་རེ་བརྟན་བཞུགས་ཀྱི་རྗེས་ལ་བྱེད་པར་སྣང༌། རིགས་གསུམ་གྱི་སྐུ་བརྙན་ཡོད་ན་རིགས་གསུམ་རང་དུ་བསྐྱེད་པ་
ལེགས་སོ། །ཞེས་པའང་ཏཱ་ར་ནཱ་ཐས་སྨྲས་པའོ། །དགེའོ། །ཞུས་དག

༄༅། །འཆི་མེད་འཕགས་མ་སྒྲོལ་མའི་སྒྲུབ་ཐབས་
བཞུགས་སོ། །
༄༅། །ཨོཾ་ན་མཿཨཱརྱ་ཏཱ་རེ་ཡེ། རྣམ་བཀྲའི་ཡེ་ཤེས་འོད་བརྒྱ་ཡི། །དྲ་བ་འགྱེད་ལས་གདུང་སེལ་ཞིང༌། །ཀཻ་ལ་
ཤ་ཡི་དཔལ་མངའ་བའི། །འཕགས་མའི་སྐུ་ལ་མགོས་ཕྱག་འཚལ། །ཡེ་ཤེས་རྒྱ་མཚོ་འགྲོ་ལ་ཡིད་བཞིན་གྱི། །འཆི་མེད་ནོར་བུའི་
དགའ་སྟོན་སྦྱིན་མཛད་པ། །གང་དེའི་ཞབས་སེན་ཟླ་རིས་བདག་ཅག་གི །རལ་བའི་ཁྲི་ལ་ནམ་ཡང་བསྟི་བར་གྱུར། །འཕགས་
པ་དེའི་བཞེད་སྲོལ་ལས་བྱུང་བའི། །འཆི་མེད་ཨཱརྱ་ཏཱ་རེ་སྒྲུབ་པར་འདོད་པས། བསྟི་གནས་མཆོག་ཏུ། ཁ་ཤར་དུ་ཕྱོགས་ལུས་
བསྲངས་ཏེ། རྡོ་རྗེ་སྙིང་གར་བཟུང་ནས། ཨོཾ་ཨ་ན་དྱ་དཱི་ཙིཏྟ་བཛྲ་སཏྭཱ་ཧཾ། ཞེས་བརྗོད། ཨོཾ་བཛྲོ་ད་ཀེ་ཧཱུཾ། དུང་
ཕོར་དུ་ཆུ་བླུག ཨོཾ་ཏཔྟེ་ཏཔྟེ་མཧཱ་ཏཔྟེ་སྭཱཧཱ། ཡེ་ཤེས་པ་དགུག་པའོ། །ཨོཾ་ཧྲཱི་སྭཱཧཱས་ཁ། ཨོཾ་ཁཿསྭཱཧཱས་གདོང༌།
ཨོཾ་པཉྩཱཾ་ག་ཧཱུཾ། ཡན་ལག་ལྔ། ཨོཾ་སརྦ་ཏ་ཐཱ་ག་ཏཱ་བྷི་སོགས་ཀྱིས་ལུས་ཀུན་བཀྲུའོ། །ཨོཾ་སརྦ་པཱ་པཾ་ས་ར་ཡ་
ཧཱུཾ་ཕཊ། ཁྲུས་ཁུ་དོར། ཨོཾ་བཛྲ་སཏྭ་བཱ་ཡུ། རླུང་གཡས་ནས་དགང་ཞིང༌། གཡོན་ནས་དབྱུང༌། ཨོཾ་བཛྲ་སཱ་ན་ཧཱུཾ་
གིས་གདན། ཨོཾ་ཨཱཿཧཱུཾ་གིས་སྒོ་གསུམ། ཨོཾ་ཨཱཿསྭཱཧཱ་གྷཎྜཾ། དྲིལ་བུ། ཨོཾ་ཧཱུཾ་སྭཱཧཱ་བཛྲཾ། རྡོ་རྗེ། ཨོཾ་ཨོཾ་སྭཱཧཱ། མུ་ཏྲཾ་
གིས་ལུས་བྱིན་རླབས། དེ་ནས་རང་ཉིད་ལྷར་གསལ་བའི་སྙིང་གའི་འོད་ཀྱིས་ལུས་པ་མེད་པའི་སྐྱབས་
ཡུལ་སྤྱན་དྲངས། ཨོཾ་གུ་རུ་སརྦ་ཏ་ཐཱ་ག་ཏ་བོ་དྷི་སཏྭཻ་ཨེ་ཧྱ་ཧི། མཆོད་ཅིང་བསྟོད་ནས། གང་གིས་
དྲིན་གྱིས་བདེ་ཆེན་ཉིད། །སྐད་ཅིག་ཉིད་ལ་འཆར་བ་གང༌། །དཔལ་ལྡན་བླ་མ་རྡོ་རྗེ་ཅན། །
སངས་རྒྱས་ཆོས་དང་དགེ་འདུན་ཏེ། །དཀོན་མཆོག་གསུམ་ལ་བདག་སྐྱབས་སོགས་ཡན་ལག་
བདུན་པ་བྱ། ཨོཾ་ཤཱུ་ནྱ་ཏ། རྡོ་རྗེ་གསོར་ཞིང༌། དྲིལ་བུ་དཀྲོལ་ལ། ཧཱུཾ་ལན་གསུམ། རྡོར་དྲིལ་འཛིན་བཞིན་དུ་ཧཱུཾ་ཀ་རའི་རྒྱས་
ཕྱོགས་བཅིངས་ཏེ། ཨོཾ་ཨིནྡྲ་ཡ་བཛྲ་རཀྵ་ཧཱུཾ། ཨགྣ་ཡ༴ ཡ་མ༴ ནཻ་རི་ཏྱ༴ བ་རུ་ཎ༴ བ་ཡ་བྱ༴ ཡཀྵ༴ 
ཨི་ཤ་ན༴ བྲཧྨ༴ པྲྀ་ཐྭཱི༴ ཞེས་བསྒྱུར། རྡོ་རྗེ་ཁུ་ཚུར་གྱི་རྒྱས། ཨོཾ་སྠཱ་ན་མེ་རཀྵ་ཧཱུཾ། ཡོ་ག༴ ཨཏྨ༴ སླར་

ཡང་རྡོར་དྲིལ་འཛིན། རྡོ་རྗེ་རྩེ་ལྔ་པའི་ཕྱག་རྒྱ་བསྐོར་ཞིང་བསྟན་ལ། ཨོཾ་སརྦ་རཀྵ་ཎཾ་བཛྲ་ཧཾ། ཨོཾ་སྭ་བྷཱ་བ༴ ཀུན་
རྫོབ་ཀྱི་སྣང་བ་རྡུལ་ཙམ་ཡང་མི་དམིགས་པ་གདོད་མའི་རིང་ནས། ཞིང་ཁམས་རྒྱ་མཚོ་རྣམ་
པར་སྣང་བར་བྱེད་པའི་པད་ཟླ་དྲི་མ་མེད་པའི་སྟེང་དུ། རང་སེམས་ཀྱི་ངོ་བོ་ཏཱཾ་གི་ནཱ་དས།
སྲིད་ཞི་མ་ལུས་པའི་རང་བཞིན་གྱི་མི་ཤིགས་པ་འཆི་མེད་བདུད་རྩིའི་བཅུད་ཐམས་ཅད་སྤྱན་
དྲངས། རོ་མཉམ་དུ་གྱུར་པ། རང་ཉིད་འཕགས་མ་ཀཻ་ལ་ཤ་ལྟར་དཀར་ཞིང་དྲི་མ་མེད་པ་ཟླ་
བ་ཆུ་ཤེལ་ལྟ་བུ། ཕྱག་དང་པོ་གཉིས་ཐུགས་ཀར་ཏྲཻ་ལོ་ཀྱ་བི་ཛ་ཡ་མུ་དྲ་འཆིང་བ། འོག་མ་
ཟུང་གིས་མཆོག་སྦྱིན་དང་བཅས་པའི་ཙིནྟ་མ་ནི་དང༌། ཨུཏྤལ་དཀར་པོའི་སྡོང་བུ་དང་བཅས་
པ་འཛིན་པ། སྟོན་ཟླ་གང་བ་ལྟ་བུའི་བཞིན་རས་འཛུམ་ཞིང་སྡུག་པ། དབུ་སྐྲ་མཐོན་མཐིང་
ལི་བ་མེ་ཏོག་འཕྲེང་བས་ཅུང་ཟད་བཅིངས་ཤིང་གཡས་ངོས་སུ་གྲོལ་བ། ནུ་འབུར་འཕྲང་
ཞིང་རྒྱས་པ། སྒེག་ཅིང་ལང་ཚོ་གསར་དུ་རྒྱས་པའི་སྐུ་འཁྲིལ་བག་ཆགས་ཤིང༌། རྡོ་རྗེའི་
གདན་གྱིས་བཞུགས་པ། ཀ་ཤིའི་རས་ཕྲན་གྱིས་སྟོད་གཡོགས་དང༌། དབང་པོའི་གཞུ་ལྟར་
བཀྲ་བའི་དར་གྱི་ཤམས་ཐབས་ཅན། སྐུ་ལ་ཚེ་སྤེལ་བའི་ནོར་བུ་དུ་མས་སྤྲས་པ་ལས་བྱུང་
བའི་སིལ་ཁྲོལ་རྣ་བའི་བཅུད་ལེན་ནོ། །གཡས་སུ་པད་ཟླ་ལ་མཾ་ལས་མ་རི་ཙྱཻ་གསེར་མདོག་
སྒེག་མོ། རྡོ་རྗེ་དང༌། ཨ་ཤོ་ཀའི་ཡལ་ག་འཛིན་པ། རྒྱན་དང་ཆ་ལུགས་གཙོ་མོ་ལྟ་བུ། གཡོན་
དུ་པད་ཉི་ལ་ཧཱུཾ་ལས་ཨེ་ཀ་ཛ་ཊི་སྔོན་མོ་གྲི་གུག་དང་ཐོད་པ་ཁྲག་ཅན་འཛིན་པ། སྟག་ལྤགས་
ཀྱི་ཤམས་ཐབས་དང༌། གླང་ལྤགས་ཀྱི་སྟོད་གཡོགས་ཅན། དྲག་མོ་རལ་པ་དམར་སེར་ལན་
བུ་གཅིག་པ་གཡོན་དུ་འཕྱང་བ། གཉིས་ཀའང་རོལ་པས་བཞུགས་པ། གཙོ་འཁོར་གསུམ་
ཀའང་ཞིང་རབ་འབྱམས་སྣང་བར་བྱེད་པའོ། །གནས་གསུམ་དུ་རྡོ་རྗེ་རྩེ་གསུམ་པའི་ཕྱག་རྒྱ་བཏུགས་ཏེ། རིག་
པ་ལན་གསུམ་བརྗོད། རིགས་གསུམ་བྱིན་གྱིས་བརླབས། ཨོཾ་ཨཱཿཧཱུཾ་ཧོཿ གནས་བཞི་བྱིན་གྱིས་བརླབས་ནས། ཛཿཧཱུཾ་བཾ་
ཧོཿ དེ་བཞིན་གཤེགས་པ་རྣམས་སྐུ་ལ་ཞུགས་པས། ཡེ་ཤེས་འཁོར་ལོ་སད། ས་བོན་ལས་འོད་འཕྲོས། ལྷ་

སྤྱན་དྲངས། གསོལ་བཏབ་དབང་བསྐུར་ཆུ་རྒྱུན་དང༌། །སྡིག་བྲལ་མི་གཡོ་ཅོད་པན་དང༌། །བརྟན་པར་བརྗོད་པ་རྣམ་པ་བཅུ།
ཞེས་པ་དབང་སྟེ། སྤྱི་དང་མཐུན་ལ། རིགས་བདག་ནི་སྣང་བ་མཐའ་ཡས་སོ། །ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། དེ་ནས་
རང་གི་ལུས་ནང་དུ་སྣོད་བཅུད་རབ་འབྱམས་སྣང་བ་ལ་སེམས་འཆིང་བ་ཞིང་གི་རྣལ་འབྱོར་དང༌། དེ་དག་ལས་བདུད་རྩིའི་རྒྱུན་
བྱུང་བས་ལུས་ཐམས་ཅད་བརྟན་པར་གང་བས། ནམ་མཁའ་ཇི་སྲིད་བར་རྐྱེན་གང་གིས་མི་ཤིགས་པའི་རྟག་བརྟན་གཡུང་དྲུང་
གི་དཔལ་ཐོབ་པར་བསམ་པ་འཆི་མེད་ཀྱི་རྣལ་འབྱོར་སྟེ། དེ་ནས་རྩོད་བྲལ་ཀྱི་ཡིད་རྩེ་གཅིག་པས། ཨོཾ་ན་མཿཏཱ་རེ་ན་མོ་
ཧ་རེ་ཧཱུཾ་ཧ་རེ་སྭཱཧཱ། ཞེས་ཛ་པ་ཅི་ནུས་བྱའོ། །དེ་ནས་མཆོད་ཅིང་བསྟོད་ལ། ཡི་གེ་བརྒྱ་པ་ཅི་ནུས་སུ་བཟླས་ནས། བཛྲ་
མུཿཡིས་ཡེ་ཤེས་འཁོར་ལོ་གདོད་མ་ལ་ཞུགས། དམ་ཚིག་པའི་ང་རྒྱལ་གྱི་རིག་པ་ལན་གསུམ་བརྗོད། ཨོཾ་བཛྲེ་བཛྲེ་མ་ཧེ་
བཛྲེ་པྲ་མ་ཐ་བཛྲེ་ཨཱཏྨ་ཀོ྅ཧཾ། ལྷ་སྐུ་སྣ་ཚོགས་རྡོ་རྗེར་བསམས། བླ་ན་མེད་པའི་བྱང་ཆུབ་ལ་མི་དམིགས་པ་ཉིད་ཀྱིས་
དམིགས་ཏེ། དགེ་བའི་རྩ་བ་ལྷག་པར་བསྔོའོ། །འགྲོ་འདི་གཡུང་དྲུང་གནས་ལ་སྔོན་ཉིད་ནས། །ངང་གིས་འདུག་མོད་ཚུལ་དེ་མ་
རྟོགས་རྣམས། །མཐར་བྱེད་སྒྱུ་མའི་རྣམ་འཕྲུལ་གྱིས་ངལ་བ། །གསལ་བའི་ཐབས་འདི་ཡི་གེར་གྱིས་ཤིག་ཅེས། །དེ་སྐད་ས་སྐྱོང་
བཀའ་ཡི་ཆུ་ཁུར་གྱིས། །ཀུན་དགའ་སྙིང་པོའི་བློ་གྲོས་དབྱར་སྐྱེས་སྤྲིན། །རྣམ་པར་ལྕི་ལས་འཆི་མེད་བདུད་རྩིའི་ཆར། །འགྲོ་ལ་
ཞིང་པའི་བསོད་ནམས་བཞིན་དུ་བབས། །འདིར་གཏོར་མ་དང་ཟས་ཀྱི་རྣལ་འབྱོར། ཉལ་བ་དང་ཐུན་མཚམས་ཀྱི་སྤྱོད་པ་རྣམས་
ནི་བྱ་བ་ཁྱད་པར་ཅན་སྤྱི་ལས་འབྱུང་བ་ལྟར་ཡིན་ལ། གདམས་པའི་གནད་རྣམས་ནི་རྣལ་འབྱོར་ཆེན་པོའི་རྒྱུད་སྡེ་ལས་རྟོགས་
པར་བྱ་དགོས་པས། དོན་ལ་སྟོན་པའི་སྔགས་པ་དག་གིས་ནན་ཏན་བགྱི་བའི་འོས་སོ། །ཞེས་པ་འདི་ནི་མཁྱེན་ཡངས་མིའི་དབང་
པོས་བཀའ་ཡིས་བསྐུལ་བ་ལས། ཤཱཀྱའི་དགེ་ཚུལ་ཀུན་དགའ་སྙིང་པོས་གཡར་ཁྲལ་དུ་འཚལ་བའོ།། །།ཤུ་བྷ་མ་སྟུ།
༈ བསྟོད་པ་ནི། ཨོཾ་ནམ་མཁའ་དང་མཉམ་མཉམ་ཉིད་རོ་མཉམ་སྐུ་མངའ་བ། །དངོས་
རྣམས་འགྲོ་ཡང་ནམ་མཁའ་རྟག་ཏུ་འགྲོ་མེད་བཞིན། །འཇིག་དང་ཞིག་མེད་འོང་བ་མེད་
ཕྱིར་ངོ་མཚར་ཅི། །ཡ་མཚན་སྐུ་མངའ་འཕགས་མ་སྒྲོལ་མ་ལ་ཕྱག་འཚལ། །སྲིད་དང་སྲིད་པ་
རྟག་ཏུ་མེད་པར་གཟིགས་མོད་ཀྱང༌། །སྙིང་རྗེ་ལས་བྱུང་སྨོན་ལམ་དབང་གིས་འགྲོ་ལ་རྟག་
རྗེས་གཟིགས། །རྣམ་པར་འཕྲུལ་པ་རྟག་ཏུ་འཆད་པ་མེད་མངའ་བས། ཁམས་གསུམ་ཀུན་

ལ་བདེ་བ་ཆེན་པོ་སྦྱིན་ཕྱག་འཚལ། ཁྱོད་ཀྱི་འོད་འཕྲེང་ཐུན་མཚམས་བབས་པའི་འོད་དམར་
བཞིན། །ཡིད་འཕྲོག་ལྷ་དབང་གིས་བཏུད་གཙུག་གི་ནོར་བུའི་འོད། །འདྲེ་ལ་རྣམས་འདུད་ཛཱ་
ཌ་དེ་ཡང་འགྲོ་ཀུན་གྱིས། །ཉིན་དང་མཚན་ལ་ལན་བརྒྱར་ཕྱག་བྱའི་འོས་སུ་འགྱུར། །ཞེས་སོ། །

༄༅། །རྗེ་བཙུན་མ་འཕགས་མ་སྒྲོལ་མའི་སྒྲུབ་ཐབས་
རྣམ་པར་འབྱེད་པ་གསང་བའི་སྒྲོན་མ་
བཞུགས་སོ། །
༄༅། །ཨོཾ་སིདྡྷ་རསྟུ། སངྒུ་རུ་ཤྲཱི་མན་བཛྲཱ་ཙཱརྱ་ཙ་རཱ་ཎ་ཀ་མ་ལ་ན་མསྟུ་ཏེ། གང་ཞིག་
གསུང་དང་སྐུ་ཡི་ཕ་མཐའ་མཁའ་ལྟར་ཡས། །མཁའ་དབྱིངས་རབ་མཉམ་ཐུགས་ནི་ཡེ་ཤེས་
གཅིག་པུ་སྟེ། །རྡོ་རྗེའི་རང་བཞིན་ཉིད་ནའང་བརྟན་དང་གཡོ་ཀུན་ལ། །གོ་སྐབས་སྦྱིན་
མཛད་འཕགས་མ་འཇིག་རྟེན་ཡུམ་ལ་འདུད། །སྲིད་པའི་འབྲོག་དགོན་ཆེན་པོར་དུབ་གྱུར་
གང༌། །རྣམ་པར་བཅས་དང་མཚན་མེད་ཏིང་འཛིན་གྱི། །དེ་ཉིད་རྣམ་བཞིའི་ཐེམ་སྐས་ལ་
འཛེགས་ན། །བླ་མེད་བྱང་ཆུབ་ཁང་བཟང་ཅིས་མི་བགྲོད། །དེ་ལྟ་བས་ན་ཐར་པ་གཉེར་གང་
ལ། །ཅི་ནས་ལམ་བཟང་དགའ་སྟོན་བྱོས་ཤིག་ཅེས། །དེ་སྐད་ས་སྐྱོང་བཀའ་ཡི་ཁུར་བླངས་
ཏེ། །རྨོངས་པ་བདག་ཀྱང་ཅུང་ཟད་སྤོབས་པར་འདོད། །དེ་ལ་སྐལ་བ་དང་ལྡན་པ་འགའ་
ཞིག་འབྲས་བུའི་ཐེག་པ་ལས་བརྩམས་ཏེ་བླ་ན་མེད་པའི་བྱང་ཆུབ་ཏུ་བགྲོད་པའི་ལམ་ནི་འདི་
ཡང་སྟེ། དེ་ལ་འདི་བྱ་བའི་རྒྱུད་རིགས་དྲུག་ལས་པདྨའི་རིགས་སུ་གཏོགས་པ་ཡིན་ལ། དེ་
ཡང་རྗེ་བཙུན་མ་འཕགས་མ་སྒྲོལ་མ་དཀར་མོའི་སྒྲུབ་ཐབས་སློབ་དཔོན་ཡིད་བཞིན་ནོར་བུ་
སྦྱིན་པའི་ཞབས་ཀྱིས་རྣམ་པར་བཀྲལ་བའི་ལུགས་འདི་ལ། སྐྱེས་བུ་ཕྱི་རོལ་ལ་མངོན་པར་
དགའ་བ་ལ་བྱ་རྒྱུད་ཁྱད་པར་ཅན་ཁོ་ནའི་ལུགས་དང༌། ནང་རྣལ་འབྱོར་ལ་མངོན་པར་དགའ་
བ་ལ་རྣལ་འབྱོར་གྱི་རྒྱུད་གོ་མཚུངས་ཀྱི་ལུགས་གཉིས་ལས། སྐབས་ཀྱི་དོན་ཕྱི་མ་ཡིན་ཡང༌།

རེ་ཤིག་དང་པོ་བརྗོད་པར་བྱ་སྟེ། ལམ་འདི་ཡི་ཚུལ་ལ་བསླབ་པའི་དོན་དུའོ། །དེ་ཡང་སྤྱིར་བྱ་
བའི་རྒྱུད་ལས་ཇི་ལྟར་འབྱུང་ཚུལ་མདོར་བསྡུས་ན། འཇུག་པའི་དང༌། སྦྱོར་བའི་དང༌། སྒྲུབ་
པའི་དང༌། །གྲུབ་པའི་སྤྱོད་པ་བཞིའི། དང་པོ་ནི། འཇིག་རྟེན་ལས་འདས་པའི་རིགས་གསུམ་
གྱི་དཀྱིལ་འཁོར་གང་རུང་དུ་དབང་བསྐུར་བ་ཐོབ་པའམ། གནས་འདི་ཙམ་ལ་ནི་འདས་
པའི་པྲ་སེན་སོགས་ཀྱིས་སྔོན་གསང་སྔགས་སྤྱད་པར་ཤེས་ཏེ། བཅོམ་ལྡན་འདས་དམ་ཚིག་
གསུམ་བཀོད་པའི་ཆོ་ག་ལས་འབྱུང་བ་ལ་སོགས་པས་སྡིག་པ་བྱང་བའི་མཚན་མ་མཐོང་ནས་
བྱིན་གྱིས་བརླབས་པ་དག་ཀྱང་རུང་སྟེ། ཇི་ལྟར་ལེགས་པར་གྲུབ་པས་ཞུས་པའི་རྒྱུད་ལས།
དངོས་གྲུབ་མྱུར་དུ་ཐོབ་གྱུར་པ། །སྔགས་བཟླས་པ་ཡི་འདུལ་བ་བཤད། །སྒྲུབ་པ་གསང་
སྔགས་ཐམས་ཅད་དང༌། །ལྷ་རྣམས་དག་ནི་ཐམས་ཅད་དང༌། །ཟློས་པ་བདག་ཉིད་ཆེན་པོ་
ལ། །མཁས་པས་ཞེ་སྡང་མི་བྱའོ། །ཞེས་པ་ནས། གསང་སྔགས་གཞན་དུ་སྤྱད་མི་བྱ། །འགྲན་
པ་དང་ནི་སད་ཕྱིར་སྤངས། ཞེས་པའི་བར་ལྟུང་བ་སུམ་ཅུ་སྤང་བར་གསུངས་པ་སོགས་
བརྟུལ་ཞུགས་རྣམས་བླང་བ་སྟེ། མདོར་ན་གང་ཟག་སྒྲུབ་པ་དང་མི་སྒྲུབ་པ་གཉིས་ཀའི་ཐུན་
མོང་དང་ཐུན་མོང་མ་ཡིན་པའི་བརྟུལ་ཞུགས་དང་དབང་བླང་བ་ཡིན་ནོ། །
གཉིས་པ་སྦྱོར་བའི་སྤྱོད་པ་ལ། བདག་དང༌། ལྷ་དང༌། སྔགས་དང༌། བསམ་གཏན་གྱི་
དེ་ཉིད་བཞིའི་དང་པོ་ནི་བདག་སྟེ། རང་གི་སེམས་རང་བཞིན་འོད་གསལ་རང་རིག་པ། སྟོང་
པ་རྣམ་པ་ཐམས་ཅད་པའོ། །གཉིས་པ་ལྷ་དྲུག་པོ་རྣམས་དང༌། གསུམ་པ་ནི་སྔགས་ཀྱི་བསམ་
གཏན་ཏེ་བཟླས་བརྗོད་ཀྱི་དེ་ཉིད་ཅེས་ཀྱང་བྱ་ལ། བཞི་པ་ནི་མཚན་མེད་ཀྱི་ཏིང་ངེ་འཛིན་
རྣམས་ཏེ། དེ་རྣམས་ཀྱང་བསྡུ་ན། ལྷ་དྲུག་ཏིང་ངེ་འཛིན་རྣམ་བཅས་དང༌། དོན་དམ་ཏིང་ངེ་
འཛིན་གཉིས་སུ་མེད་པ་ལ་སྦྱོར་བ་དང་གཉིས་སུ་འདུ་བ་ལས། དེའི་དོན་ཅུང་ཟད་བཤད་
ན། དང་པོ་ནི། དགོས་པའི་ཡན་ལག་དང་བཅས་པ་དཔུང་བཟང་ལས་དངོས་གྲུབ་ཐོབ་ཕྱིར་

ནི་རྣམ་པ་བཅུ་གསུངས་ཏེ། སྔགས་པ་དང་ནི་རང་སྔགས་གཡོག་དང་རྫས། །བརྩོན་འགྲུས་
ཕྱོགས་དང་ས་གཞི་དུས་དང་ནི། །ཡན་ལག་རྫོགས་པའི་ལྷ་དང་སེམས་སྟོབས་སོ། །
གཞན་དག་ཁ་ཅིག་རིག་འཛིན་གྲོགས་ཞེས་ཟེར། །གཞན་དག་ཕྱོགས་དང་བརྩོན་
འགྲུས་དུས་རྣམས་ཉིད། །གཞན་ནི་རྫས་དང་ས་གཞི་ལྷ་དང་སྔགས། ཁ་ཅིག་སེམས་སྟོབས་
ཡིན་ཞེས་རྣམ་པར་སྨྲ། །སྒྲུབ་ཕྱིར་དེ་དག་བཅུ་དང་བརྒྱད་དང་ལྔ། །དེ་བཞིན་བཞི་དང་
གསུམ་དང་གཅིག་ཉིད་ཅེས། །སྔགས་རིག་རང་རང་བློ་ཡིས་རྣམ་པར་འཆད། །སངས་རྒྱས་
རྒྱུད་ལ་ཆོ་ག་གཉིས་ཀྱིས་འགྲུབ། །སྒྲུབ་པོ་གང་ཞིག་རང་གི་ཡོན་ཏན་རྫོགས། །བརྩོན་
འགྲུས་མཆོག་དང་ཡང་དག་ལྡན་པ་དང༌། །གཞན་གྱི་རྙེད་པ་ལ་ཡང་ཕྲག་དོག་མེད། །འདོད་
ལ་མ་ཆགས་ལས་ཀྱི་ཉོན་མོངས་བཟོད། །གུག་སྐྱེད་ཀླད་ཀོར་ཚང་བ་ཟུར་ཕྱིན་ལ། །གསང་
སྔགས་དག་ཅིང་ཤིན་ཏུ་ཆོ་གར་བཅས། །སངས་རྒྱས་བྱང་ཆུབ་སེམས་དཔའ་བསྟེན་པ་ཡིས། །
གནས་སུ་གནས་ན་ཡིད་འོང་དངོས་གྲུབ་ཐོབ། །སྔགས་པ་སྒྲུབ་པོ། རང་སྔགས་ལྷ། སྒྲུབ་
གྲོགས་གཡོག །ལྡོང་རོས་སོགས་རྫས། སྦྱོར་བའི་བརྩོན་འགྲུས། གནྡྷ་ར་དང་ཡུལ་དབུས་
སོགས་ཕྱོགས། རི་རྩེ་སོགས་ས་གཞི། དཔྱིད་ཟླ་དང༌། སྔ་དྲོ་སོགས་དུས། བྲིས་སྐུ་སོགས་ཡན་
ལག་རྫོགས་པའི་ལྷ། བརྟུལ་ཕོད་པའི་སེམས་སྟོབས་ཏེ་བཅུ་དང༌། ཕྱི་མ་གཉིས་མ་གཏོགས་
བརྒྱད། སྔགས་པ། གྲོགས། ཕྱོགས། བརྩོན་འགྲུས། དུས་ཏེ་ལྔ། སྔ་མ་གཉིས་བོར་བ་
གསུམ། རྫས། ས་གཞི། ལྷ། སྔགས་ཏེ་བཞི། སེམས་སྟོབས་གཅིག་ཉིད་དེ། དེ་རྣམས་འཇིག་
རྟེན་པའི་ལྷ་རྣམས་ཀྱི་གཙོ་ཕལ་མ་ཕྱེད་པར་དངོས་གྲུབ་སྒྲུབ་པའི་ཡུན་རིང་པོར་འགྱུར་ལ།
གང་ཡང་དག་པར་རྫོགས་པའི་སངས་རྒྱས་བྱོན་ནས་བསྟན་པ་ལ་ནི་སྒྲུབ་པ་པོ་མཚན་ཉིད་
དང་ལྡན་པ་དང༌། གསང་སྔགས་དག་ཅིང་ཆོ་ག་མ་ཉམས་པ་གཉིས་གཙོ་བོར་བཟུང༌། གཞན་
རྣམས་ཕལ་པའི་ཚུལ་དུ་གསུངས། དང་པོ་གོ་བླ་ལ། ཟུར་ཕྱིན་པ་སོགས་སྔགས་དང༌། ཆོ་ག་

མ་ཉམས་པ་ལྷའི་རྣལ་འབྱོར་དང༌། སྔགས་ཀྱི་བསམ་གཏན་གྱི་ཆོ་ག་གཉིས་ལས། དང་པོ་
ནི། ཇི་སྐད་དུ། དང་པོ་ཁྲུས་བྱས་རྣལ་འབྱོར་པས། །རྡོ་རྗེའི་གདན་ལ་འདུག་ནས་ནི། །མཆོད་
དང་གསོལ་བ་ལྷ་དྲུག་བསྒོམ། །སྟོང་དང་ཡི་གེ་སྒྲ་གཟུགས་དང༌། །ཕྱག་རྒྱ་མཚན་མ་དྲུག་ཏུ་
འདོད། །དེ་ཡང༌། ཐོག་མར་གཙང་སྦྲ་ཁྲུས་ཀྱི་རྣལ་འབྱོར་ནི། དཔུང་བཟང་ལས། ལུས་ལ་
ས་ཡི་དྲིལ་ཕྱིས་བྱས་ནས་སུ། །ཆུ་ཆེན་རྙོག་པ་མེད་པར་ཞུགས་ནས་ཀྱང༌། །ཇི་ཙམ་འདོད་
པའི་བར་དུ་ཁྲུས་བྱས་ཏེ། །{བྱུང་[བྱང་]ནས་ཤར་རམ་བྱང་དུ་ཁ་བལྟས་ཏེ། །ཆུ་ཡིས་ལག་
པ་རྐང་པ་བཀྲུས་ནས་ནི། །པུས་མོ་ཕྱི་རོལ་དུ་ནི་བསྟན་བྱས་ཏེ། །བར་དུ་ལག་བཞག་ཙོག་
ཙོག་པོར་འདུག་སྟེ། །སྒྲ་མེད་དབུ་བ་མེད་པར་ཉེ་རེག་བྱ། །ཉེ་རེག་གི་དམིགས་བསལ་ནི།
སོ་ལ་ཆགས་པ་ལྕེ་ཡིས་རེག་པ་དང༌། །སྦྲིད་པ་བྱུང་ནས་ཁ་ཡང་བཀྲུ་བར་བྱ། །རབ་བྱུང་སྐྱེས་
པ་བུད་མེད་གཞོན་ནུ་དང༌། །གཞོན་ནུ་མ་དང་བྲམ་ཟེ་རྒན་མོ་དང༌། །དེ་ལ་སྔགས་པས་ནམ་
ཡང་རེག་མི་བྱ། །སྔགས་པས་དེ་དག་རྣམས་ལ་མི་བསམ་མོ། །སྒྲུབ་པོས་དེ་དག་རྣམས་ལ་
རེག་གྱུར་ཏམ། །རྒྱ་ལ་དེ་དག་རྣམས་ཀྱིས་རེག་གྱུར་ན། །སླར་ཡང་ཁྲུས་བྱས་མཐོར་འཐུང་
བྱས་ནས་སུ། །དེ་ནས་ཕྱིར་ཡང་བཟླས་ལ་འཇུག་པར་བྱ། །ཞེས་དང༌། ས་ཕུད་བཤང་སྒོར་
ལྔ་སྟེ་མཚན་པ་གསུམ། །གཡས་གཡོན་གསུམ་སྟེ་ལག་པ་གཉིས་ལ་བདུན། །ཡང་ན་ཆུ་དང་
ས་ཡིས་ཇི་སྲིད་དུ། །དྲི་མ་བྲལ་བ་དེ་སྲིད་བར་དུ་བྱ། །ཞེས་གསུངས་སོ། །རྡོ་རྗེའི་གདན་
ནི་བདག་དང་གནས་བསྲུང་བ་དང༌། དེ་ནས་བྲིས་སྐུ་མཚན་ཉིད་དང་ལྡན་པའི་དྲུང་དུ་རང་
རིགས་ཀྱི་སྐྱིལ་ཀྲུང་བཅས་ཏེ་འདུག་ནས། ཡེ་ཤེས་པ་སྤྱན་དྲངས་ལ་མཆོད་པ་བྱས་ནས།
དང་པོར་བདག་གི་དེ་ཁོ་ན་ཉིད་རང་བཞིན་འོད་གསལ་བ་གཟུང་འཛིན་གཉིས་སྟོང་གི་ཡེ་
ཤེས་བདག་མེད་རྣམ་པ་ཐམས་ཅད་པ་ལ་རིང་དུ་མཉམ་པར་བཞག །དེ་ནས་བདག་གི་དེ་ཁོ་
ན་ཉིད་ལས་ལངས་ཏེ་ལྷ་དྲུག་མངོན་དུ་བྱེད་པ་ཡིན་ཏེ། བསམ་གཏན་ཕྱི་མ་ལས། ལྷ་ཡི་སྐུ་

ཡི་གནས་དེ་ལ། །དང་པོར་ཁོ་ནར་མཆོད་ནས་ནི། །རྣལ་འབྱོར་གནས་བཅས་ཤེས་རབ་ཅན། །
བདེ་གཤེགས་མདུན་དུ་བསམ་ནས་ནི། །ཕྱི་ནས་ཡན་ལག་རྣམ་གྲོལ་བའི། །མིག་འབྱེད་
འབྱེད་པ་རྣམ་པར་སྤངས། །ཕྲ་བ་མི་གཡོ་གསལ་བ་སྟེ། །བློ་ཡི་སྤྱོད་ཡུལ་མདུན་ན་གནས། །
བདག་ཉིད་དེ་འདྲ་བཞག་ནས་ནི། །ཞེས་གསུངས་པའི་ངེས་པ་ལས་སོ། །དེ་ལ་ཐོག་མར་
བསྟོད་པའི་ལྷ། བདག་གི་དེ་ཉིད་དང་དབྱེར་མི་ཕྱེད་པར་རང་རིག་སྟོང་པ་ཉིད་རྣམ་མེད་དུ་
མཉམ་པར་འཇོག་པ་སྟེ། མངོན་སུམ་དུ་གྱུར་གྱི་བར་བསྒོམ་པར་བྱའོ། །ཞེས་འབྱུང་ངོ༌། །དེ་
ལས་ལངས་ནས་ནཱ་ད་སྟེ་སྒྲའི་ལྷ། གསང་སྔགས་ཀྱི་སྒྲར་གྲགས་པ་དང༌། དེ་ལས་སྔགས་ཀྱི་
ཡི་གེ་ནམ་མཁར་གནས་པ་ཡི་གེའི་ལྷ། དེ་ཟླ་བའི་དཀྱིལ་འཁོར་དང་རོ་མཉམ་དུ་གྱུར་པ་
འོད་ཟེར་སྤྲོ་བསྡུ་བྱས་ནས་ལྷག་པའི་ལྷ་ཞལ་ཕྱག་གི་རྣམ་པ་ཅན་དུ་བསྐྱེད་པ་གཟུགས་ཀྱི་ལྷ།
དེ་ནས་གཙུག་ཏོར་ལ་སོགས་པའི་ཕྱག་རྒྱས་བྱིན་གྱིས་བརླབ་པ་ཕྱག་རྒྱའི་ལྷ། དེ་ནས་མཉམ་
བཞག་ཏུ་ཡན་ལག་ཅན་དང་བཅས་པའི་ལྷའི་སྐུ་དམ་པར་གསལ་བ་ལས་སེམས་གཞན་དུ་
མི་འཕྲོ་བ་ཅི་ནུས་པར་སྲོག་རྩོལ་བསྡམས་ལ་བཟླས་པའི་རྣལ་འབྱོར་བྱ་བ་ཡིན་ཏེ། བསམ་
གཏན་ཕྱི་མ་ལས། སྔགས་ཀྱི་རྣམ་པར་ཤེས་པ་བསྒོམས། །བསྡམས་ནས་ཏིང་ངེ་འཛིན་ལ་
གནས། །སྲོག་དང་རྩོལ་བ་རབ་ཏུ་བསྡམས། །ཞེས་སོ། །རྗེས་ཐོབ་ཏུ་ཡང་ལྷའི་སྣང་བ་དང་
མ་བྲལ་བར་སྒོམ་པ་ནི་མཚན་མའི་ལྷ་སྟེ་དེ་ལྟར་དྲུག་གོ །
གཉིས་པ་སྔགས་ཀྱི་བསམ་གཏན་ནི། ལྷར་བསྒོམ་ན་སྔགས་བཟླ་བ་པོས། རུས་སྦལ་
གྱི་ཡན་ལག་བསྐུམ་པ་ལྟ་བུར་དབུགས་རྒྱུ་བ་དང་སེམས་དབང་པོའི་གྲོང་ནང་དུ་བསྡུས།
ནང་ན་གནས་པ་ཕྱིར་ལྟ་བའི་ཚུལ་གྱིས་མིག་ཟིམ་བྱས་ནས་གདོང་ཅུང་ཟད་སྟོད་དེ། བྱང་
རྒོད་ཆགས་སྡང་དབུགས་འབྱུང་རྔུབ་ཀྱི་རྟོག་པ་སོགས་སྤངས་པའི་དོན་ཡིན་ལ། དེ་ནས་
སྔགས་ཀྱི་བསམ་གཏན་དངོས་ལ། མདུན་གྱི་ཐུགས་ཀའི་ཡི་གེ་ལ་དམིགས་ལ། རང་གི་དེ་

ལ་དམིགས་པ། སྒྲ་ལ་དམིགས་པ་གསུམ་གྱི་དང་པོ་ནི། སྒྲ་སྔགས་འཕྲེང༌། སེམས་ཟླ་བའི་
དཀྱིལ་འཁོར། གཞི་སངས་རྒྱས་ཀྱི་སྐུ་རྣམས་དུས་གཅིག་ཁོ་ནར་དམིགས་ཏེ། ཡིད་བཟླས་
སམ་ཤུབ་བུའི་བཟླས་པ་བྱ་ཞིང༌། བར་སྐབས་སུ་རླུང་རང་སོར་བཞག་ནས། དེ་ནས་དབུགས་
འབྱུང་བ་ན་གསང་སྔགས་མི་འགྱུར་པའི་གཞི་རང་ལྷར་གསལ་བ་ལ་བལྟས་ནས་དབུགས་
རྔུབ་སྟེ་མདུན་གྱི་སྒྲ་སེམས་གཞི་གསུམ་ལ་དམིགས་ནས་དབུགས་འབྱུང་བའི་མཐར་ཐུག་པ་
སྲོག་རྩོལ་བསྡམས་ལ་བཟླས་པ་བྱ། ངལ་ཞིང་དུབ་ན་སྒྲ་སེམས་ལ། སེམས་གཞི་ལ། རང་གི་
ལྷའི་དེ་ཉིད་ཀྱང་གཞི་ལ་བསྡུས་ནས། རིང་དུ་བདག་གི་དེ་ཉིད་ལ་མཉམ་པར་བཞག་ནས་ཐ་
མལ་བའི་གཟུགས་ཀྱིས་ལྡང་ངོ༌། །
གཉིས་པ་ནི། རང་ལྷའི་དེ་ཉིད་དང་ལྡན་པའི་རླུང་འབྱུང་རྔུབ་བཀག མིག་ཅུང་ཟད་
བཙུམ་ཀྱང་ཡིད་སྣང་བ་དང་བཅས་པས་མདུན་དུ་གཏད། ཧ་ཅང་མི་རིང་པ། རང་ལས་ཅུང་
ཟད་མཐོ་བར་སངས་རྒྱས་ཀྱི་སྐུའི་ཐུགས་ཀར་ཟླ་བ་སྔགས་འཕྲེང་དང་བཅས་པ་བསམས་
ལ། རླུང་རྔུབ་པ་དང་ལྷན་ཅིག་ཏུ་མདུན་གྱིས་ཐུགས་ཀའི་ཟླ་བ་སྔགས་བཅས་རང་གི་སྙིང་
གར་བསྡུ། རླུང་ཕྱིར་འབྱུང་བ་ན་མདུན་གྱིས་ཐུགས་ཀར་བཀོད་དེ། མདོར་ན་ཟླ་བའི་སྟེང་གི་
སྔགས་ཕྲེང་ལ་དམིགས་ཤིང་ཟླ་སྟེ། ཇི་སྲིད་བཟླས་བརྗོད་ཀྱི་བར་དུ་སྤྲོ་ཞིང་སྒོམ་ལ། མཐར་
སྒྲ་སེམས་གཞི་སྟེ་ཡན་ལག་གསུམ་དམིགས་ནས་ལྡང་བར་བྱའོ། །གསུམ་པ་ནི། བཟླས་
བརྗོད་ཡན་ལག་བཞི་སྔར་ལྟར་བསྒོམ། དེ་ནས་གཞི་དེ་བཞིན་གཤེགས་པ་ལ་བལྟས་ནས།
སླར་ཡང་ལྕེས་ཆུ་བཏུང་བའི་ཚུལ་གྱིས་སེམས་ཀྱི་རྟ་རླུང་དང་ལྷན་ཅིག་ཡིད་ནང་དུ་ཕྱོགས་
པར་བྱ། དབུགས་འབྱུང་རྔུབ་བཀག་རང་ལྷ་དང་གཉིས་སུ་མེད་པ་དྲན་ཙམ་བྱས་ནས། དེའི་
རྗེས་སུ་དབྱིབས་དང་བྲལ་བ་སྒྲ་ཙམ་ལ་སེམས་བཟུང་ནས་ཡིད་བཟླས་བྱ་ཞིང༌། དབུགས་
ཕྱིར་འབྱུང་བ་ན་གཞི་སངས་རྒྱས་ཀྱི་སྐུ་ལ་དམིགས་ནས་ངག་གིས་ཤུབ་བུའི་བཟླས་པ་བྱ་བ་

སྟེ། མདོར་ན་གཞི་དེ་བཞིན་གཤེགས་པའི་སྐུ་དང་གསང་སྔགས་མི་འགྱུར་བའི་གཞི་གཅིག་
ཏུ་བྱས་ཏེ། བཟླས་བརྗོད་ཀྱི་ཏིང་ངེ་འཛིན་དང་པོ་ལ་སྒྲ་སེམས་གཞི་སྟེ་དམིགས་པའི་ཡུལ་
གསུམ། གཉིས་པར་རང་དང་མདུན་གྱི་ཐུགས་ཀར་དམིགས་པ་སྟེ་གཉིས། གསུམ་པ་སྒྲ་
གཅིག་པུ་དེ་གསུམ་སྔ་མ་ལ་གོམས་ནས་ཕྱི་མ་ལ་བསླབས་ཏེ། ཇི་སྐད་དུ། སྒྲ་དང་སེམས་
དང་གཞི་ལ་གཞོལ། །གསང་སྔགས་མི་འགྱུར་གཞི་ལ་གནས། །ཡན་ལག་མ་ཉམས་གསང་
སྔགས་བརྗོད། །ངལ་ན་བདག་ལ་ངལ་བསོ་ཞིང༌། །མི་འགྱུར་བ་ནི་ཡི་གེར་ལྡན། །གཞི་ལས་
གཞིར་འགྱུར་དེ་བཞིན་ཉིད། །རང་སྔགས་ཕྱིར་ནི་གང་བརྟགས་པ། །ཡིད་ཀྱི་དག་པ་བསམ་
པར་བྱ། །སླར་སྡུད་པ་ཡིས་བཀུག་ནས་ནི། །སྲོག་དང་རྩོལ་བ་བསྡམས་པའི་ཡིད། །གསང་
སྔགས་རིག་པ་སྔགས་ལ་སྦྱར། །ཡིད་ཀྱི་བཟླས་བརྗོད་བརྩམ་པར་བྱ། །ཞེས་གསུངས་སོ། །
གཉིས་པ་དོན་དམ་ཏིང་ངེ་འཛིན་ནི། བསམ་གཏན་འབའ་ཞིག་གིས་སྒྲུབ་པ་ནི། ཕུབ་
ལ་སོགས་པའི་གནས་སུ་སྔར་བཤད་པའི་གཟུགས་དང་སྒྲ་དང་དོན་དམ་པའི་ལྷ་བསྒོམས་
ཏེ། འོན་ཀྱང་འདིར་གཟུགས་ཀྱི་ལྷའི་བདག་ཉིད་ཡིད་ཀྱིས་བརྟགས་པའི་སྔགས་ཕྲེང༌། སྒྲ་
ནི་རིག་སྔགས་ཉིད་ཀྱི་ཡི་གེ་སྒྲའི་རང་བཞིན། དོན་དམ་ནི་ཡོངས་སུ་དག་པ་ཆོས་ཀྱི་དབྱིངས་
རང་བཞིན་ཅིར་ཡང་མ་གྲུབ་པའི་ཡེ་ཤེས་ལ་མཉམ་པར་འཇོག་པ། དེ་ནས་དངོས་གཞི་ནི།
གསང་སྔགས་མེར་གནས་དངོས་གྲུབ་སྟེར། །སྒྲར་གནས་རྣལ་འབྱོར་སྟེར་བར་བྱེད། །སྒྲ་
མཐས་ཐར་པ་སྟེར་བར་བྱེད། །འདི་དག་དེ་ཉིད་གསུམ་པ་ཡིན། །ཞེས་བསམ་གཏན་ཕྱི་མར་
བཀའ་སྩལ་པ་ལྟར། གསུམ་གྱི་དང་པོ་ནི། བདག་གི་དེ་ཁོ་ན་ཉིད་མངོན་དུ་བྱས་ནས། དེའི་
རྗེས་ཐོབ་སྒྲའི་བདག་ཉིད་ལྷའི་དེ་ཁོ་ན་ཉིད་དུ་བསྒོམ་ལ། དེ་སྙིང་གར་མེ་ལྕེའམ་འོད་ཟེར་
འབར་བའི་དབུས་ན་གནས་པ་ལ་སེམས་བཟུང་ནས། སྲོག་རྩོལ་བཀག་བྱིང་རྒོད་སྤངས་ཏེ།
བསམ་གཏན་དུ་བྱ་བ། ཇི་སྲིད་བཀྲེས་པ་མེད་པ་སོགས་མཚན་མ་བྱུང་བ་ན། ཇི་ལྟར་བསམ་

པ་སྒྲུབ་ནུས་པ་ལ་སོགས་པ་དངོས་གྲུབ་ཐོབ་ཀྱི་བར་དུ་སྟེ་བཟླས་བརྗོད་ཀྱི་འཇུག་དང༌།
རྣམ་པ་གཞན་དུའང་ཤེས་པར་བྱ་སྟེ། ཕྱི་མ་ལས། མི་འབྱེད་ལས་བྱུང་དངོས་པོ་རྣམས། །བློ་
ཆེན་གྱིས་ནི་བདག་ལ་བསྡམས། །སྔགས་པ་ཡན་ལག་འདས་ལ་གནས། །ཞེན་པ་མེད་པར་
བསམ་པར་བྱ། །སྒྲ་ཞེས་བྱ་བ་ཕྲེང་བ་སྦྱར། །ཡི་གེ་བརྒྱུས་ལ་མི་འགྱུར་རྣམས། །དྲིལ་བུའི་
སྒྲ་བཞིན་མ་ཆད་པར། །ཡིད་ལ་ཞེན་པར་སེམས་པ་ན། །མེ་ཡི་ནང་གནས་ཞི་བ་སྟེ། །ཚིག་
རྣམས་དག་པ་ཡང་དག་ལྡན། །སྲོག་དང་རྩོལ་བ་བཀག་པའི་བདག །གཉིས་སྤངས་ནས་ནི་
རྣམ་པར་བསམས། །གཉིས་པ་ནི། བདག་གི་དེ་ཉིད་ལ་གནས་པའི་སྙིང་གར་ཟླ་བ་རང་གི་མེ་
ལྕེའི་ནང་ན་གནས་པའམ། ཟླ་བ་ཉིད་སྔགས་ཕྲེང་དང་བཅས་པ་གསལ་བཏབ་སྟེ། དེ་ནས་
སྔགས་ཀྱི་ཡིག་གཟུགས་ཀྱི་རྣམ་པ་སྤངས་ལ། སྒྲའི་དབྱངས་ཙམ་ལ་རྩེ་གཅིག་པས་བསམ་
གཏན་དུ་བྱ་སྟེ། ཕྱི་མ་ལས། སྙིང་གར་གནས་པའི་ཕྲ་བ་ནི། །དྲི་མེད་ཟླ་བའི་དཀྱིལ་འཁོར་
ཏེ། །དེ་ནང་རབ་ཏུ་ཞི་བ་ནི། །མེ་ལྕེ་རབ་ཏུ་འོད་བཟང་བ། །མི་འགྱུར་གཞི་ནི་དེར་བཞག་
ནས། །བདེར་འདུག་ནས་ནི་སྒྲ་བསམ་མམ། །མི་འགྱུར་བ་ནི་ཡི་གེར་བཞག །སྒྲ་ཉིད་འབའ་
ཤིག་བསམས་པར་བྱ། །ཞེས་སོ། །གསུམ་པ་ནི། ལྷ་ཞལ་ཕྱག་གི་རྣམ་པ་ཅན་ཤིན་ཏུ་སྦོམ་
པོའི་ཏིང་ངེ་འཛིན་གྱིས་ཐ་མལ་གྱི་རྟོག་པ་སྤངས། དེ་ཤུབ་བུའི་བཟླས་པའི་སྒྲ་ལ་དམིགས་
པ་རགས་པའི་ཏིང་ངེ་འཛིན་གྱིས་སྤངས། དེ་ཡང་ཕྲ་མོ་ཡིད་བཟླས་ཀྱིས་ཏིང་ངེ་འཛིན་གྱིས་
སྤངས་ལ་དེ་ཉིད་ཀྱང་རབ་ཏུ་གསང་སྔགས་ཀྱི་རྣམ་རྟོག་གི་ཏིང་ངེ་འཛིན་གྱིས་སྤངས་ནས།
དེ་ཙམ་ཡང་སྤངས་ཏེ་འོད་གསལ་ཆོས་ཀྱི་དབྱིངས་ཀྱི་རང་བཞིན་ལ་མཉམ་པར་འཇོག་པ་སྟེ།
མདོར་བསྡུ་ན་སྒྲར་གནས་ཀྱི་རྣལ་འབྱོར་ཏེ། ཏིང་ངེ་འཛིན་སེམས་པ་ལ་བརྟན་པ་ཐོབ་ནས།
སྒྲ་མཐའ་ནི་དེ་ལྟར་རིམ་པ་ལྔར་གསུང་པ་བསྡུ་ན། སྒྲ་དེ་གང་ནས་བྱུང༌། གང་དུ་སོང་སོགས་
བརྟགས་ཤིང༌། །དེ་ནས་དེ་འདྲའི་རྟོག་པ་ཡང་སྤངས་ཤིང༌། ཅི་ཡང་མ་རྙེད་པ་དེའི་ངང་དུ་

ཡང་ཡང་སེམས་འཇོག་པ་སྟེ། དེས་ཐར་པ་སྟེར་ཞེས་པའོ། །
དེ་སྐད་དུ་ཡང༌། སྒྲ་ལ་དམིགས་པའི་བསམ་གཏན་ནི། །འབའ་ཞིག་བྱས་པ་ཉིད་ཀྱིས་
ཀྱང༌། །དངོས་པོ་ཀུན་རྣམས་དམ་པའི་དཔལ། །སྒྲུབ་པའི་སྐྱེས་བུ་ཐོབ་པར་འགྱུར། །ལྟོས་
བཅས་ཡན་ལག་གྱུར་པ་སྣང༌། །སྒྲ་ཞེས་བྱ་བ་ཡིད་ཀྱིས་ངང༌། །ཚིག་རྣམས་དག་པ་རིག་
སྔགས་དབང༌། །ཡན་ལག་སྤངས་པ་རྒྱལ་བའི་མཁྱེན། །དེ་ལྟར་རིག་པ་འཛིན་པའི་སྡོམ་པ་
དང་བརྟུལ་ཞུགས་བླངས་ནས་སྔགས་ཀྱི་ཚུལ་ཁྲིམས་མ་ཉམས་པ་དག་གིས་བཟླས་བརྗོད་
ལ་སོགས་པ་དེ་ཁོ་ན་ཉིད་གཞི་ལ་བརྩོན་འགྲུས་ཆེན་པོ་སྒྲུབ་ན་བྱང་ཆུབ་གསུམ་ཅི་ཡང་རུང་
བ་དབང་པོ་དང་འཚམས་པས་ཐོབ་པར་འགྱུར་ཏེ། རིག་སྔགས་དེ་ཉིད་མ་ལུས་དང༌། བདག་
གི་དེ་ཉིད་ཆོ་ག་དང༌། བཟླས་བརྗོད་དེ་ཉིད་མཆོག་ཤེས་པའི། །མིས་ནི་དངོས་གྲུབ་ཐོབ་པར་
འགྱུར། །ཞེས་བསམ་གཏན་ཕྱི་མ་དང༌། དཔུང་བཟང་གིས་ཞུས་པ་ལས་ཀྱང༌། སོ་ཀ་ནགས་
མེ་མཆེད་པའི་མེ་ལྕེ་ཡིས། །མ་སྒྲིབ་བཞིན་དུ་ཚང་ཚིང་ཀུན་སྲེག་ལྟར། །བཟླས་བརྗོད་མེ་ལ་
ཚུལ་ཁྲིམས་རླུང་གིས་སྦར། །བརྩོན་འགྲུས་ཆེན་པོའི་མེ་ལྕེས་སྡིག་པ་བསྲེག །ཞེས་པ་ནས།
ཚེ་རབས་སྟོང་ན་གནས་པའི་སྡིག་པའི་མུན། །བཟླས་བརྗོད་མར་མེས་མྱུར་དུ་སེལ་བར་བྱེད། །
ཞེས་པའི་བར་གྱིས་སྟེ། དེ་ལྟར་དབང་པོ་རྣོན་པོས་དང༌། དབང་བརྟུལ་གྱིས་ནི། སྒྲུབ་པ་དང་
གྲུབ་པའི་སྤྱོད་པ་ལ་ཡང་སྦྱར་བར་བྱ་སྟེ། གསུམ་པ་སྒྲུབ་པའི་སྤྱོད་པ་ནི། བསམ་གཏན་གྱི་
དེ་ཉིད་ལ་བརྟན་པ་ཐོབ་ནས། རྫས་སྔགས་ཀྱི་སྦྱོར་བས་ལྷ་ལ་སོགས་པའི་ལུས་དང༌། མིག་
སྨན་སོགས་རྫས་དང༌། རིན་ཆེན་བདུན་སོགས་ལོངས་སྤྱོད་དེ་ཐུན་མོང་གི་དངོས་གྲུབ་སྒྲུབ་
པའོ། །
བཞི་པ་སྒྲུབ་པའི་སྤྱོད་པ་ནི། དངོས་གྲུབ་གསུམ་གང་རུང་བ་གྲུབ་ནས་རང་གཞན་གྱི་
དོན་ཇི་ལྟར་སྤྱོད་ཚུལ་དང༌། འབྲས་བུ་བྱང་ཆུབ་གསུམ་པོ་སྟེ། འཇམ་དཔལ་རྩ་རྒྱུད་ལས།

མཆོག་ལ་མཆོག་དང་གྲུབ་པ་དང༌། །འབྲིང་ལ་འབྲིང་དུ་ཉེ་བར་བསྟན། །ཐ་མ་ཕྲན་ཚེགས་
གྲུབ་པ་ནི། །རྒྱལ་བ་མཆོག་གིས་མངོན་གསུངས་སོ། །ཞེས་དངོས་གྲུབ་དང༌། ཡང་དེ་ཉིད་
ལས། གང་ཞིག་རྒྱལ་དང་རྒྱལ་སྲས་སྔགས། །སེམས་ཅན་ཕྱིར་ནི་གསུངས་པ་རྣམས། །གང་
ཞིག་དེ་ཐོས་མངོན་བརྩོན་པ། །དེ་ནི་ངེས་པར་སངས་རྒྱས་འགྱུར། །གང་ཡང་སྔགས་ནི་
བགས་མ་དག །གང་ཞིག་ཟློས་པ་དེ་ཟློས་བྱེད། །རང་སངས་རྒྱས་སུ་ཡང་དག་བསྟན། །ངེས་
པར་དེ་ཡི་རིགས་ཀྱང་ཡིན། །སྔགས་ནི་ཐ་མར་རབ་ཞུགས་པ། །ཉན་ཐོས་དགྲ་བཅོམ་གྱིས་
བཤད་དང༌། །འཇིག་རྟེན་མ་ལུས་ཀུན་ལ་ཡང༌། །སྔགས་ཟློས་པ་ལ་མངོན་བརྩོན་པ། །ཉན་
ཐོས་རྫུ་འཕྲུལ་ཆེན་པོ་ཡི། །ངེས་པར་རིགས་སུ་དེ་གནས་ཡིན། །མཆོག་དང་ཐ་མ་བར་མ་
ཡི། །དེར་ཡང་ལས་ནི་རབ་སྦྱར་བྱ། །ཞེས་བྱང་ཆུབ་གསུམ་དུ་བསྟན་ཏོ། །དེ་ལྟར་མདོར་ན་
སྤྱོད་པ་བཞིས་བྱ་བའི་རྒྱུད་ཀྱི་དོན་ཀུན་བསྡུས་པ་སྟེ། རྒྱས་པར་གསང་བ་སྤྱི་རྒྱུད་དང༌། ཁྲོ་བོ་
ལེགས་གྲུབ་ཀྱིས་ཞུས་པ་དང༌། དཔུང་བཟང་གིས་ཞུས་པའི་རྒྱུད་དང༌། བསམ་གཏན་ཕྱི་མ་
ལ་སོགས་པར་ཤེས་པར་བྱའོ། །
ད་ནི་ལམ་གྱི་རིམ་པ་དེ་དག་དང་ལྡན་པའི་རྗེ་བཙུན་མ་འཕགས་མའི་སྒྲུབ་ཐབས་ཉམས་
སུ་བླངས་པའི་རིམ་པ་ནི་འདི་ཡིན་ཏེ། ནང་པར་ཐོ་རངས་ཆུ་ཀླུང་གི་དྲུང་དུ་སོང་སྟེ། ཨོཾ་
བཛྲོད་ཀསྣཱན་ཧཱུཾ། ཞེས་དག་བྱེད་དུ་བྱིན་གྱིས་བརླབས་ལ། ཆུ་ཀླུང་དེར་ཞུགས་ནས་སྙིམས་པ་
གསུམ་ནམ་མཁར་གཏོར། ཨོཾ་ཨུརྡྷ་བཛྲ་རཀྵ་ཧཱུཾ། ཞེས་བརྗོད། ཕྱོགས་མཚམས་ཀུན་ཏུ་གཏོར་
ལ། ཨོཾ་སརྦ་ཏ་ཐཱ་ག་ཏཱ་ཀ་མ་ལ་བཛྲ་ཀུ་ལཱི་ས་པ་རི་བ་རཱ་ཛྙཱ་ཡ་ཙ་ཏུར་དི་ག་རཀྵ་ཧཱུཾ། ཞེས་དང༌།
རྐང་པ་རྡོ་རྗེ་རྩེ་གཅིག་པའི་ཚུལ་དུ་བྱས་ནས། ཨོཾ་བྲུཾ་བཛྲ་བྷྲུཾ་མི་སྭཱཧཱ། ཞེས་ཕྱོགས་བསྲུངས་
ཏེ། ཨོཾ་ཀཱ་ཡ་བཱཀྩིཏ་སརྦ་པ་ལ་སྣཱ་ན་ཧཱུཾ། ཨོཾ་སརྦ་ཏ་ཐཱ་ག་ཏཱ་བྷི་ཥེ་ཀེ་ཏ་ས་མ་ཡ་ཤྲཱི་ཧཱུཾ། ཨོཾ་སརྦ་
ཏ་ཐཱ་ག་ཏཱ་པདྨ་བཛྲེ་ཎཱ་དྷིཥྛ་ན་བཛྲ་ཧཱུཾ། ཞེས་ཁྲུས་དང་ཉེ་རེག་བྱ། དེ་ཙམ་མ་ནུས་ན་རིལ་པའི་

ཆུས་ཁྲུས་བྱ་སྟེ། དེ་ནས་གནས་ཁང་གི་སྒོ་དྲུང་ན་འདུག་སྟེ། ཨོཾ་སརྦ་གཽ་པཉྩི་ཀ་ས་མ་ཛཱི་ལོ་ཀ་
ཀུ་ལཱི་ད་བཱ་ནཾ་ཀ་ལྱཱ་ནཾ་ཀུརྦནྟུ། ཞེས་བརྗོད་ནས། སྒྲུབ་ཁང་སོགས་ཀྱི་དབུས་སུ་བྲིས་སྐུའམ་
ལུགས་སྐུ་སོགས་བཞུགས་སུ་གསོལ། གདུགས་དང་རྒྱལ་མཚན་བླ་བྲེ་ལྡ་ལྡི་སོགས་ཀྱིས་
བརྒྱན། ཕྱོགས་མཚམས་བརྒྱད་ཀར་མཆོད་པ་རྣམ་ལྔ། ཆུ་བཞི་པ་རེ་རེ་ལས་མི་ཉུང་བ་དང༌།
ཤེས་རབ་ཀྱི་ཕ་རོལ་ཏུ་ཕྱིན་པ་དང༌། སྡོང་པོ་བཀོད་པ་ལ་སོགས་པའི་གླེགས་བམ་དང༌། རིན་
པོ་ཆེས་གང་བའི་བུམ་པ་བཞི། འབྲུ་དང༌། དྲི་དང༌། ཤ་ཁར་དང༌། འོ་ཐུག་དང༌། མིག་སྨན་
གྱིས་གང་བའི་བུམ་པ་དང༌། དུར་པ་དང་བཅས་པའི་མཆོད་པ་བཤམས་པ་རིག་པའི་བདག་
པོའི་སྔགས་ཀྱིས་བསྔགས་པའི་བསངས་ཆུས་གཏོར་ལ། ཨོཾ་ལས་བྱུང་བའི་སྣོད་ཡངས་པར་
བསམས་ལ་མཆོད་པ་རྣམས་བསྐྱེད། རང་རང་གི་སྔགས་རྒྱ་དང༌། དྷརྨཱ་ར་ཎི་ཏ་སོགས་ཀྱིས་
བྱིན་གྱིས་བརླབས། སྐུ་གཟུགས་ལྷར་གསལ་བ་ལས་འོད་འཕྲོས་པས་ཡེ་ཤེས་པ་སྤྱན་དྲངས་
ནས་བསྟིམས། དེ་ནས་མཆོད་བསྟོད་རྒྱ་ཆེར་བྱས་ནས་བྱིན་གྱིས་རློབ་པར་གསོལ་བ་གདབ།
དེ་ནས་གདོང་བྱང་དུ་ཕྱོགས་པས་པདྨའི་སྐྱིལ་ཀྲུང་གིས་འདུག་ལ། སྐྱབས་སུ་འགྲོ་བ་སོགས་
བྱས་ནས། བདག་གི་དེ་ཁོ་ན་ཉིད་ལ་ཡུན་རིང་དུ་ནན་ཏན་དུ་བྱས་ཏེ། སྟོང་པའི་ལྷ། ཨོཾ་ཤཱུ་ནྱ་
ཏ་སོགས་སྟོང་པ་དེའི་ངང་ལས་ནཱ་ད་གསང་སྔགས་ཐམས་ཅད་ཀྱི་སྒྲ་དང་བཅས་པ་སྒྲའི་ལྷ།
དེ་ལས་ཟླ་བར་ཏཱཾཿབསམ་པ་ཡི་གེའི་ལྷ། དེ་གཉིས་རོ་མཉམ་ལས་འཕགས་མ་དང༌། དེའི་
ཐུགས་ཀ་ནས་ལྷ་མོ་གཉིས་སྤྲོས་ནས་རྡུལ་རྙེད་ཀྱི་སྤྲུལ་པས་འགྲོ་དོན་མཛད་པར་བསམ་པ་
གཟུགས་ཀྱི་ལྷ། འདི་ལས་བརྩམས་ཏེ་ཐུན་མཚམས་སུ་ཡང་ལྷ་སྣང་རྗེས་སུ་དྲན་བཞིན་པ་ནི་
མཚོན་པར་བྱེད་པའི་མཚན་མའི་ལྷ། འདི་ནི་སངས་རྒྱས་རྗེས་སུ་དྲན་བཞིན་པས་སྐུ་གཟུགས་
ལྷར་ཤེས་པའི་དབང་ལས། ཆུ་ཤིང་གཅིག་སྟོང་པར་ཤེས་ན་ཐམས་ཅད་ཀྱང་རིག་པ་ལྟ་བུར་
སྣང་བ་ཀུནྡ་ལྟར་ཤེས་པའི་གནད་དམ་པའོ། །དེ་ནས་ཕྱག་རྒྱས་ལྷ། པདྨའི་ཕྱག་རྒྱ་སྙིང་གར་

གཏུགས་ཏེ། རིག་པ་ལན་གསུམ་བརྗོད། རང་གི་སེམས་དང་མདུན་གྱི་ལྷ་དབྱེར་མི་ཕྱེད་
པར་བསམ་པ་ནི། ལྷ་དེ་ཡང་སེམས་སུ་གཏོགས་པའི་ཐབས་ཏེ། དེ་ནས་དབང་གི་ལྷ་པདྨའི་
རིགས་སྤྱན་དྲངས་གསོལ་བ་གདབ། བུམ་པའི་ཆུས་དབང་བསྐུར། སྐུ་གང་དྲི་མ་དག་བརྟན་
པར་བྱས་པར་བསམས་ལ། པདྨའི་ཕྱག་རྒྱ་སྤྱི་བོར་བཞག་སྟེ་རིག་པ་ལན་གཅིག་བཟླས་པའི་
ཅོད་པན་གྱི་དབང་བསྐུར་རོ། །དེ་ནས་རྗེ་བཙུན་མའི་ཐུགས་ཀར་ཟླ་བ་ལ་སྔགས་ཕྲེང་བསྒོམ་
ནས་རླུང་ནང་དུ་བསྡམས། སྔགས་ཟླ་བ། ལྷ་སྐུ་གསུམ་ལ་རྩེ་གཅིག་ཏུ་དམིགས་ལ་ཡིད་
བཟླས་བྱ། དེ་ནས་རླུང་འབྱུང་བ་ན། རང་ལྷར་གསལ་ཙམ་ལ་དམིགས་ལ་ཤུབ་བུར་སྔགས་
བཟླ་སྟེ། ན་མོ་ཨཱརྱ་ཨ་བ་ལོ་ཀི་ཏེ་ཤྭ་རཱ་ཡ། བོ་དྷི་སཏྭཱ་ཡ། མཧཱ་སཏྭཱ་ཡ། མཧཱ་ཀ་རུ་ཎི་ཀ་ཡ།
ཏདྱ་ཐཱ། ཨོཾ་ན་མཿཏཱ་རེ་ན་མོ་ཧ་རེ་ཧཱུཾ་ཧ་རེ་སྭཱཧཱ། ཞེས་བཟླ། དེ་ལ་བརྟན་པ་ཐོབ་ནས་ལྷའི་
དམིགས་པ་སྔར་བཞིན་ལ། བཟླས་པའི་དམིགས་པ་ནི་རང་སྟོང་པའི་ལྷའི་ངང་ལས་གཟུགས་
ཀྱི་ལྷར་དམིགས་ལ་མདུན་གྱི་ཐུགས་ཀར་སྔགས་ཕྲེང་སྔར་བཞིན། བསྒོམས་ནས་རླུང་ནང་
དུ་འཇུག་པ་ན་རང་གི་སྙིང་ག་དང༌། ཕར་འགྲོ་ན་མདུན་གྱི་ཐུགས་ཀར་བཀོད་དེ་སྔར་བཞིན་
བཟླ། དེ་ལ་གོམས་ནས་སྔ་མ་བཞིན་ཚར་གཅིག་སྒོམ་སྟེ། སྒྲ་ཙམ་ལ་དམིགས་ནས་བཟླ་
སྟེ་བཟླས་བརྗོད་དང༌། དེའི་མཐར་མདུན་གྱི་ཐུགས་ཀར་འོད་འབར་བའི་དབུས་ན་སྔགས་
ཕྲེང་ཙམ་བསྒོམ་ནས་གཞན་མི་བསམ་པར་འབྱུང་རྔུབ་བཀག་ལ་ཡིད་བཟླས་བྱ། དབུགས་
འབྱུང་བ་ན་ཅི་ཡང་མི་བསམ་པར་བྱ་བ་དང༌། དེ་བརྟན་ནས། ཐོག་མར་ཟླ་བ་ལ་རིག་པའི་
རྒྱལ་པོ་བསྒོམས་ནས། དེ་ནས་ནི་དེ་ཡང་མི་དམིགས་པར་སྒྲ་ཙམ་ལ་སེམས་བཟུང་སྟེ། བྱིང་
རྒོད་སྤངས་ནས་བསྒོམ་པར་བྱ་བ་དང༌། དེ་ཡང་གོམས་ནས། སྒྲ་དེ་ལུས་སེམས་ཐོག་མཐའ་
གང་ནས་བྱུང་སོགས་དཔྱད་ན་ཅི་ཡང་མ་གྲུབ་པ་དེའི་ངང་དུ་ཅི་ཡང་མི་བསམ་པར་འཇོག་པ་
བསམ་གཏན་གྱི་དེ་ཉིད་རྣམས་ཏེ། དེ་ནས་ཐ་མལ་པའི་གཟུགས་ཀྱིས་ལྡང་བར་བྱའོ། །

དེ་ལྟར་བཟླས་པ་ལ་སོགས་པ་གནས་སྐབས་གང་དུ་སྔར་བཤད་པ་ལྟར་དམིགས་
གསལ་གྱི་ཁྲུས་དང་ཉེ་རེག་སོགས་བརྩམས་པར་བྱ་ཞིང༌། ཐུན་མཚམས་སུ་གསུང་རབ་
བཀླགས་པ་དང༌། འབྱུང་བ་ཆེན་པོ་རྣམས་དང༌། ཡི་དྭགས་རྣམས་ལ་གཏོར་མ་སྦྱིན་པ་དང༌།
སཱ་ཙ་གདབ་པ་སོགས་བྱ་སྟེ། ཇི་ལྟར་ལེགས་གྲུབ་ཀྱིས་ཞུས་པ་ལས་འབྱུང་བ་བཞིན། ཆ་
གསུམ་གྱི་གཏོར་མ་ཐུན་མཚམས་བཞིན་སྦྱིན་ལ། མི་སྨྲ་བ་དང༌། བསྙུང་བར་གནས་པ་
དང༌། ཁྲུས་དང་བསྲེག་བླུགས་སོགས་ཇི་ལྟར་བཟོད་པར་དཀའ་ཐུབ་ཀྱང་ངོ༌། །ཟས་ལ་
འཇུག་ན་ཡན་ལག་ལྔ་དང་ཁ་བཀྲུས་ནས། ཤ་ཆང་ལ་ཕུག་སྒོག་སྐྱ་ཀེའུ་སོགས་འབྱུང་པོའི་
ཟས་སྤངས་པའི་ཁ་ཟས་གཙང་ཞིང༌། ཁ་ན་མ་ཐོ་བ་མེད་པ་ལུས་གནས་པའི་སླད་ཙམ་དུ་ཇི་
ལྟར་འོས་པར་སྤྱད་པར་བྱ་མོད་ཀྱི། རྒྱགས་པ་དང་དྲེགས་པའི་དོན་དུ་ནི་ནམ་ཡང་མ་ཡིན་ནོ། །
ཚུལ་འདིས་ནི་ཉེར་མཁོའི་ཡོ་བྱད་ཐམས་ཅད་ཀྱང་རིག་པར་བྱའོ། །དེ་ལྟར་ཟས་ཟོས་ནས་
ཆུ་ཀླུང་ལ་སོགས་པར་ཁྲུས་དང་ཉེ་རེག་བྱས་ནས། སླར་ཇི་ལྟར་རིགས་པ་ལ་འཇུག་པར་བྱ་
སྟེ། སྐབས་འདིར་སློབ་དཔོན་འདིས། ཉལ་དང་ལྡང་དང་བྱ་བ་ལ། །སྒྲུབ་པོ་གང་ཞིག་འཇུག་
འདོད་ན། །རིག་པའི་རྒྱལ་པོ་ཧུ་ལུ་སོགས། །རྟ་མཆོག་རིག་སྔགས་ཆེན་པོ་རྒྱལ། །བདག་གི་
ལུས་ནི་རྟག་ཏུ་བསྲུང༌། །དབྱུག་འཛིན་སྙིང་གར་གནས་པའོ། །དབྱུག་པ་རབ་བསྐུལ་ཀ་ན་
ཡ། །ཕྱག་རྒྱའི་རྡོ་རྗེ་དེ་བཞིན་གནས། །ཞེས་པའི་མཐར་རྟ་མཆོག་གི་རིག་པ་སོགས་མདོར་
ན། ཉལ་བ་ལྡང་བ། ཐུན་མཚམས་སུ་འཇུག་པ་རྣམས་ཀྱི་ཚེ་བསྲུང་བ་དེ་བྱ་བར་གསུང་ལ།
དེས་ན་རྡོ་རྗེའི་གདན་ལ་ཞེས་གསུངས་པ་གནས་དང་བདག་བསྲུང་བ་ལ་བྱ་སྟེ། དེའི་དབང་
ལས་མཆོད་པའི་སྔོན་དུའང་བྱ་དགོས་ལ། དེ་ལྟ་ན་ཡང་བྱ་རྒྱུད་སྤྱི་ལས་འབྱུང་བའི་གནས་
བདག་བསྲུང་བའི་ཆོ་གའི་ཁྱད་པར་མི་ལྡན་ནོ་སྙམ་ན། དེ་ལྟར་ཟད་མོད། སྤྱིའི་ཆོ་ག་དེ་དག་
ནི་གང་དུ་ཆོ་ག་མི་གསལ་བ་རྣམས་ལ་སྦྱར་ཞིང༌། རང་རང་གི་ཐུན་མོང་མ་ཡིན་པའི་ཁྱད་

པར་ནི་སོ་སོར་སྤྱད་པར་བྱ་དགོས་ཏེ། སློབ་དཔོན་སངས་རྒྱས་གསང་བའི་བསམ་གཏན་ཕྱི་
མའི་འགྲེལ་པར། འདིར་ནི་རེ་ཤིག་སྤྱིའི་གསང་སྔགས་ཀྱི་རྣམ་པར་ཤེས་པ་སྒོམ་པའི་རིམ་
པའོ། །གང་ཁ་ཅིག་ཏུ་རྣམ་པ་གཞན་དུ་གསུངས་པ་དེ་དག་ཏུ་ཡང་དེ་བཞིན་དུ་སྦྱར་བར་བྱའོ། །
ཞེས་གསུངས་པའི་ངེས་པའོ། །
རིག་པའི་རྒྱལ་པོ་སོགས་ཀྱི་དོན་བདག་དང་གནས་བསྲུང་བའི་ཚུལ་དེ་ཉིད་ཅི་སྙམ་ན།
འདི་ལྟ་སྟེ། རང་གི་སྙིང་གར་པད་ཉི་ལ། ན་མོ་ཨཱརྱ་ཨ་བ་ལོ་ཀི་ཏེ་ཤྭ་རཱ་ཡ། བོ་དྷི་སཏྭཱ་ཡ།
མཧཱ་སཏྭཱ་ཡ། མཧཱ་ཀ་རུ་ཎི་ཀཱ་ཡ། ཏདྱ་ཐཱ། ཨོཾ་ཧུ་ལུ་ཧུ་ལུ་མཧཱ་ཀྲོ་དྷ་བྷི་ཥཱ་ཎ་མུ་ཥཱི། ཁ་ཁ་ཁཱ་ཧི་
ཁཱ་ཧི། མཧཱ་དཾཥྚ་ཀ་ར། ས་ཧ་སྲ་མུ་ཁ། ས་ཧ་སྲ་ཙ་རཱ་ཎ། ས་ཧ་སྲ་ཀོ་ཊི་པདྨ་བྷུ་ཛ། གྲ་ཧྞ་གྲ་ཧྞ།
མཱ་ར་ཡ། མཱ་ར་ཡ། ཧ་ན་ཧ་ན། ད་ཧ་ན། དཱ་རུ་ཎ་ཀཱ་ཡ། ཧ་ཡ་གྲྀ་བ། མཧཱ་དཱ་རུ་ཎ། ཙུ་རུ་ཏི།
གཔྫ་ཏི། སརྦ་བྷཱུ་ཏ། པྲེ་ཏ་གྲ་ཧཱ་ཎཾ། ར་ཀྵཱ་ཎཾ། ཛྭ་ལ་ཎཾ། པཱུ་ཏཱ་ཎཾ། བེ་ཏ་ཌཾ། ཀིནྣཱ་རཾ། ག་རུ་
ཌཾ། ནཱ་གཱ་ནཾ། སརྦ་བྷཱུ་ཏ། བནྡྷ་བནྡྷ། ཧུ་ལུ་ཧུ་ལུ། མ་ཐ་མ་ཐ། བྷསྨ་ཀུ་རུ་ཧཱུཾ་ཧཱུཾ་ཕཊ། སརྦ་བྷཱུ་
ཏ་ཏྲཱ་ས་ནི། པི་ཤཱ་ཙི། ནཱ་ར་ཡ་ན། ཤི་བ། ཨིནྡྲ་ཨགྣི་ཡ་མ། མ་ཏཱ་རཱི། རཀྵ་ས། ཡཀྵོ་པ་དྲ་བ།
བ་རུ་ཎ། བཱ་ཡ་བྱ། ཨི་ཤ་ན། བྲཧྨ། པྲི་ཐྭཱི། པྲ་ཧ། རཀྵ་ཀུ་རུ་སྭཱཧཱ། ཞེས་པའི་སྔགས་འཕྲེང་
གཡས་སྐོར་མེ་འབར་བ་ཡོངས་སུ་གྱུར་པ་ལས་རྟ་མཆོག་རོལ་པ་རྟ་མགོ་ཅན་ཧ་ཧ་ཞེས་
བཞད་པ། སེམས་དཔའི་སྐྱིལ་ཀྲུང་ཅན། གཡས་མཆོག་སྦྱིན་དང་ཐལ་མོ། གཡོན་སྡིགས་
མཛུབ་དང་དབྱུག་པ་དཀར་པོ་ཨོཾ་ཚུགས་སུ་བྱས་པ། དར་དང་སྟག་ལྤགས་དང་ནོར་བུ་དང་
སྤྲུལ་གྱིས་བརྒྱན་པ། མེ་འབར་བའི་དབུས་སུ་བསྒོམ་ནས་རིག་པ་ལན་དྲུག་བརྗོད། དེ་ནས་
གནས་བསྲུང་བ་ནི། དབྱུག་པའི་ཕྱག་རྒྱ་བསྐུལ་བཞིན་པས། ཧ་ཡ་གྲྀ་བའི་རིག་པ་བརྗོད། གྲ་
ཧ་པཱུརྦ་རཀྵ་ཞེས་སོགས་ཀྱི་མིང་བཅུག་ནས་བརྗོད་པར་བྱ་སྟེ། རྡོ་རྗེ་རྩེ་ལྔ་པའི་ཕྱག་རྒྱ་དང་
བཅས་པས་སོ། །

དེ་ནས་བཀན་པའི་ཕྱག་རྒྱ་ཕྱོགས་བཅུར་བསྟན་ཏེ་རིགས་པ་ལན་གཅིག་བརྗོད། མདོར་
ན་དེ་ནི་བདག་དང་གནས་བསྲུང་བ་ཞེས་བྱའོ། །དེ་ནས་ཉལ་བ་ན་ཡང་སངས་རྒྱས་རྗེས་སུ་
དྲན་བཞིན་པས་སྣང་བའི་འདུ་ཤེས་དང་བཅས་ནས་ཉལ་བར་བྱ་ཡིས། འདོད་ཆགས་དང་ཞེ་
སྡང་དང་གཏི་མུག་གིས་ནི་མ་ཡིན་ནོ། །དེ་ལྟར་འདི་ནི་བྱ་རྒྱུད་ཁོ་ན་ནས་འབྱུང་བའི་རིམ་པ་
སྟེ། ལམ་འདི་ལ་འབད་དེ། སྒྲུབ་པ་དང་གྲུབ་པའི་སྤྱོད་པ་ལ་སོགས་པས་ཉེ་བར་སྦྱར་བས་
དབང་པོ་དང་མཐུན་པར་ལུས་འདིའམ། བར་དོར་ལྷའི་ལུས་རིག་པ་འཛིན་པར་གྱུར་ནས་བླ་
ན་མེད་པའི་བྱང་ཆུབ་ཐོབ་པར་འགྱུར་བའོ། །
༈ གཉིས་པ། ནང་རྣལ་འབྱོར་ལ་མངོན་པར་གཞོལ་བའི་དོན་དུ་རྣལ་འབྱོར་གྱི་རྒྱུད་དང་
གོ་མཚུངས་སུ་སྦྱར་བ་ནི་འདི་ལྟར། མདོར་ན་འཆི་མེད་ཏིང་འཛིན་ནི། །སྔོན་འགྲོ་ཡན་ལག་
རྣམ་བཞི་དང༌། །ཏིང་འཛིན་རྣམ་པ་གཉིས་དངོས་གཞི། །མཇུག་དང་ཐུན་མཚམས་བྱ་བའོ། །
དང་པོ་ལ། གཞི་དང༌། རྐྱེན་དང༌། ངོ་བོ་དང༌། ལམ་གྱི་ཡན་ལག་བཞིའི། དང་པོ་གཞིའི་
ཡན་ལག་ནི། ལུས་བསྲང༌། ཁ་ཤར་དུ་ཕྱོགས་ཏེ། ཨོཾ་ཨ་ན་དྱ་སོགས་བརྗོད། དེ་ཡང་སེམས་
ཅན་རྣམས་ཀྱི་སེམས་རང་བཞིན་གྱི་འོད་གསལ་བ་འདི་ཡེ་ནས་བཞུགས་པས་དང༌། དེ་ཉིད་
འདིར་ངོ་ཤེས་པའི་ཕྱིར་དུ། རྣམ་རྟོག་གིས་མ་བཅོས་པར་གསལ་འདེབས་པས་ན་གཞིའི་
ཡན་ལག་ཅེས་བྱའོ། །དེ་ལ་ཨ་ན་དི་ནི་ཐོག་མ་མེད་པ་སྟེ། དེས་མཚོན་ནས་ཐ་མ་དང་བར་
མེད་ལ། དེ་མེད་པའི་དུས་ཀྱིས་མ་བཟུང་པའི་ཕྱིར་ན་ཡུལ་གྱིས་ཀྱང་མ་བཟུང་བ་སྟེ། མདོར་
ན། ངོ་བོ་ཅིར་ཡང་མ་གྲུབ་པའོ། །ཨ་དཱི་ནི། དང་པོ་དང་ཐོག་མ་དང་གདོད་མ་སྟེ། གསར་
དུ་གྲུབ་པ་མ་ཡིན་པར་ཐོག་མ་ནས་འགྲོ་བ་རྣམས་ལ་རང་རིག་པར་བཞུགས་པ་ཡིན་ལ། དེ་
ཡང་བུམ་པ་དང་བུམ་པ་ཐོགས་པ་ལྟ་བུར་ནི་མ་ཡིན་ཏེ། བདག་ཉིད་གཅིག་པའི་ཚུལ་གྱི་
གཤིས་ཉིད་དུ་གནས་པ་ཡིན་ནོ། །ཙིཏྟ་ནི་སེམས་ཏེ། དེ་ཡང༌། དངོས་པོ་ཀུན་གྱི་རང་བཞིན་

དེ་ཉིད་ངོ་བོ་ཅིར་ཡང་མ་གྲུབ་པ་ཡིན་མོད་ཀྱང༌། སྟོང་པ་སེམས་མེད་ནི་མ་ཡིན་གྱི། འོ་ན་ཅི་
སྙམ་ན། རང་བཞིན་ཤིན་ཏུ་དག་པའི་འོད་གསལ་བའི་ཤེས་པའོ། །བཛྲ་སཏྭ་ནི་རྡོ་རྗེ་སེམས་
དཔའ་སྟེ། སེམས་འདིའི་ངོ་བོ་རྡོ་རྗེ་སེམས་དཔའ་སྟེ་རྫོགས་སངས་རྒྱས་ཀྱི་ཡེ་ཤེས་ལས་
གཞན་མ་ཡིན་ལ། གནས་སྐབས་སུ་གློ་བུར་གྱི་དྲི་མས་སྒྲིབ་པ་ཉིད་ནའང༌། རང་བཞིན་འོད་
གསལ་དེའི་ངོ་བོ་ལ་ཅི་ཡང་མ་གོས་པའི་ཕྱིར་ན་མི་ཤིགས་པ་སྟེ་རྡོ་རྗེ་སེམས་དཔའ་འོ། །ཨ་
ཧཾ་ངའོ་ཞེས་པ་སྟེ། སྔར་བཤད་པ་རང་བཞིན་འོད་གསལ་བ། དེ་ཡང༌། ཐོག་མ་མེད་པ། དང་
པོ། བེམ་སྟོང་མ་ཡིན་པ། སངས་རྒྱས་ཀྱི་ཡེ་ཤེས་རྣམ་པ་ཐམས་ཅད་པ་ནི་བདག་གི་དེ་ཁོ་ན་
ཉིད་དོ་ཞེས་པ་སྟེ། འདིར་སྨྲས་པ། ནམ་མཁའ་མཉམ་པའི་སེམས་ནི་གདོད་མ་སྟེ། །སྟོང་པ་
ཆེན་པོ་རང་གི་ངོ་བོ་གང༌། །འདི་ནི་དམ་པའི་དོན་དེ་མུ་སྟེགས་ཀྱི། །རབ་བརྟགས་བདག་ཏུ་
འཁྲུལ་བར་མ་བགྱིས་ཤིག །དེ་ལྟར་འདི་ནི་རྗེ་བཙུན་བྱམས་པས། དག་དང་ཉོན་མོངས་དང་
ལྡན་ཕྱིར། །ཀུན་ནས་ཉོན་མོངས་མེད་དག་ཕྱིར། །རྣམ་པར་དབྱེ་བ་མེད་ཆོས་ཕྱིར། །ལྷུན་
གྲུབ་རྣམ་པར་མི་རྟོག་ཕྱིར། །ཞེས་གསུངས་པའི། དག་དང་ཉོན་མོངས་དང་ལྡན་ཕྱིར་ཞེས་
པའི་དབང་དུ་བྱས་པའོ། །
ད་ནི་རྐྱེན་གྱི་ཡན་ལག་ལས། ཀུན་ནས་ཉོན་མོངས་མེད་དག་ཕྱིར། ཞེས་པའི་དབང་དུ་
བྱས་ཏེ། དྲི་མ་དག་པར་བྱེད་པ་ཁྲུས་ཏེ། བཛྲོད་ཀེ་རྡོ་རྗེའི་ཆུ། སེམས་ཀྱི་རྡོ་རྗེའི་རང་བཞིན་
ཉིད་དུ་ཤེས་པར་བྱ་བས་ན་དེ་སྐད་ཅེས་བྱའོ། །ཨོཾ་ཏཔྟེ་སོགས་ཀྱི་ལྷའི་ཆུ་བོ་གངྒཱ་བཀུག་པར་
བསམ་སྟེ། རྡོ་རྗེའི་ཆུ་དེ་དག་བྱེད་དུ་སད་པར་བྱས་པ་བཞིན་དུ། སེམས་ཀྱང་དྲི་མ་རང་དག་
སྟེ་ཀུན་ནས་ཉོན་མོངས་ཉིད་མེད་པར་བསྒོམ་པར་བྱའོ། །དེ་ནས་ཁ་བཀྲུས་པས་ཉོན་ཡིད་
དང༌། གདོང་བཀྲུས་པས་ཡིད་ཀྱི་རྣམ་ཤེས་དང༌། ཡན་ལག་ལྔ་བཀྲུས་པས་སྒོ་ལྔའི་རྣམ་ཤེས་
དང༌། ལུས་ཀུན་བཀྲུས་པས་སེམས་བྱུང་ཕྲ་མོ་རྣམས་དང༌། ཁྲུས་ཁུ་དོར་བས་ཀུན་གཞིའི་

རྣམ་ཤེས་ཏེ། གློ་བུར་བ་རྣམས་མེད་པར་ངོ་ཤེས་པའི་ཚུལ་གྱིས་དག་པར་བསམས་པར་བྱའོ། །
དེ་ནས་རླུང་བྱིན་གྱིས་བརླབས་པ་སྟེ་འདི་ནས་དངོས་གཞི་ལ་མ་རེག་གི་བར་ནི། རྣམ་པར་
དབྱེ་བ་མེད་ཆོས་ཕྱིར། །ཞེས་པའི་དབང་དུ་བྱས་ཏེ། དེ་ལ། བཛྲ་སཏྭ་བཱ་ཡུ་ནི་རྡོ་རྗེ་སེམས་
དཔའི་རླུང་སྟེ། དེ་ནི་སེམས་གཟུགས་སོགས་ཡུལ་ལ་གཡོ་བའི་རང་བཞིན་ཡིན་ལ། དེ་ཡང་
ཀུན་གཞི་ཡེ་ཤེས་བག་ཆགས་དང་བཅས་པའི་དབང་ལས་ཡུལ་དུ་འཛིན་པའི་བག་ཆགས་དེ་
རྐྱེན་གྱིས་བརྟས་པ་ལས་གཟུགས་ལ་སོགས་པ་སྣང་བ་འབྱུང༌། དེ་ལས་ཉོན་མོངས་འབྱུང༌།
དེས་ལས་བྱས། དེས་ཀྱང་སེམས་རྒྱུད་བག་ཆགས་ཀྱིས་སྦགས་པར་བྱེད་དེ། །ས་བོན་དང་
སྡོང་པོ་དང་འབྲས་བུ་བཞིན་དུ། ལུས་ཅན་རྣམས་འཁོར་བར་འཁོར་བ་དང༌། བག་ཆགས་དེ་
དག་པ་ན། བག་ཆགས་དེའི་རང་བཞིན་ཆོས་ཉིད་ནི་རྡོ་རྗེ་སེམས་དཔའ་ལོངས་སྤྱོད་རྫོགས་
སྐུར་བཞུགས་པས་ན། རྡོ་རྗེ་སེམས་དཔའ་རླུང་ཞེས་གསུངས་པ་སྟེ། འདི་ཤིན་ཏུ་རྟོག་དཀའ་
བའི་ཕྱིར། རྣལ་འབྱོར་བླ་ན་མེད་པའི་རྒྱུད་སྡེ་རྣམས་ལས། རླུང་སེམས་ཕྲ་མོ་དང༌། མི་
ཤིགས་པའི་ཐིག་ལེ་དང༌། འཕོ་བའི་བག་ཆགས་དང༌། ལུས་སེམས་ཀྱི་འབྲེལ་བའམ། རྟེན་
བརྟེན་པའི་འབྲེལ་བ་སོགས་རྒྱ་ཆེར་གསུངས་པར་ཤེས་པར་བྱ་སྟེ། མདོར་ན་རླུང་ནི་དེ་ཡིན་
ནོ། །གཡས་ནས་རྔུབ་ཅིང་གཡོན་ནས་དབྱུང་བ་ནི། འདི་ལྟར། གཡས་ནས་འབྱུང་བ་ན་ས་
ཆུ་མེ་རླུང་རྣམས་ཕྱི་མ་ཕྱི་མ་རིང་བ་ནི། ས་ཆུ་ལ་ཐིམ་པ་སོགས་ལ་བསྡུད་རིམ་དང༌། གཡོན་
ནས་ནམ་མཁའ་ལ་རླུང་ཆགས་པ་ལ་སོགས་པ་སྐྱེ་བའི་རིམ་པས་རླུང་མེ་ཆུ་ས་རྣམས་རྒྱུ་
ལ། རླུང་ནང་དུ་འགྲོ་བ་ན་དེ་གཉིས་ཀའང་ལྡོག་ནས་འབྱུང་བས། གཡས་ནས་རྔུབ་པ་དང༌།
གཡོན་ནས་དབྱུང་བ་ན་གཉིས་ཀ་ཡང་བསྐྱེད་རིམ་ཡིན་པའི་ངེས་པས། འཆི་མེད་སྒྲུབས་པའི་
ཐབས་ཀྱི་སྙིང་པོ་ཅན་དུ་རིག་པར་བྱའོ། །དེ་གཉིས་{སྐྱེ་བར་བུམ་[ཀྱི་བར་དུ་]རླུང་ཅུང་ཟད་
བཟུང་ནས་སྲོག་རྩོལ་དགག་པ་སྟེ། འདི་ནི་མཉམ་རྒྱུ་ཡེ་ཤེས་ཀྱི་རླུང་འགོག་པར་བྱེད་པས་

མི་འགྱུར་བའི་བདེ་བ་འཐོབ་པར་བླ་མེད་ནས་བཤད་པས་ཀྱང་རིག་པར་བྱ་སྟེ། རྡོ་རྗེ་སེམས་
དཔའི་རླུང་ཞེས་བྱ་བ་དང་ཤིན་ཏུ་འབྲེལ་ཏོ། །
འདིར་སྨྲས་པ། དོན་དམ་ངེས་པའི་མན་ངག་དང་བྲལ་བ། །འདི་ནི་རླུང་སོགས་བེམ་
པོའི་ཆོས་སུ་བལྟ། །ཐེག་མཆོག་རྫོགས་རིམ་མ་ནོར་ལག་ལེན་བཅས། །ཤེས་པར་རློམ་གང་
བརྟགས་ཚེ་ག་ཞའི་རྒྱུ། །ཉེས་གང་གདོད་ནས་མེད་ཀྱང་གཉེན་པོ་ཡིས། །གསར་དུ་དག་པའི་
ཚུལ་ཆེན་དེ་ཤེས་ནས། །འཁོར་དང་མྱ་ངན་འདས་པའི་མིག་འཕྲུལ་མཁན། །རླུང་གི་གནད་
ཀྱང་གནས་འདིར་ཤེས་ན་ཀོ།དེ་ལྟར་རླུང་ནི་ལོངས་སྤྱོད་རྫོགས་སྐུའི་རང་བཞིན་དུ་ཤེས་
ནས། ཁྱད་པར་གསལ་འདེབས་པ་ནི། ཨོཾ་ཨཱཿཧཱུཾ་གིས་སྒོ་གསུམ་བྱིན་གྱིས་བརླབས། དེ་ཡང་
ལོངས་སྤྱོད་རྫོགས་སྐུ་བདེ་ཆེན་སྙིང་རྗེའི་རང་བཞིན། དེའི་སྐུ་གསུང་ཐུགས་ངོ་བོ་གཅིག་
ཀྱང་ལྡོག་པས་ཕྱེ་ན་སྐུ་སེམས་ཅན་ལ་དམིགས་པ་དང༌། གསུང་ཆོས་ལ་དམིགས་པ། ཐུགས་
དམིགས་མེད་ཀྱི་སྙིང་རྗེ་རྣམས་སངས་རྒྱས་ཀྱི་ཡེ་ཤེས་ཀྱི་རང་བཞིན་གློ་བུར་རྣམ་དག་སྟེ།
རང་གི་སྒོ་གསུམ་ཡང་རང་བཞིན་དེར་ཤེས་པར་བྱ་བ་ཡིན་ནོ། །ཨོཾ་ཨཱཿསོགས་ནི་རང་གི་ངག་
གཞོམ་མེད་ཀྱི་སྒྲ་དང་ཨོཾ་ཧཱུཾ་སོགས་ཀྱི་སེམས་ཀྱི་རྡོ་རྗེ་འདི་སྟོང་ཉིད་དང༌། བདེ་བ་གཉིས་
མིན་ཐུགས་རྡོ་རྗེ་དང༌། ཨོཾ་ཨོཾ་སོགས་ཀྱིས་ལུས་འདིའི་རང་བཞིན་ནི་ཆོས་ཉིད་ཀྱང༌། བེམ་
ཆོས་ལས་འདས་པའི་སྒྱུ་མ་སངས་རྒྱས་ཀྱི་སྐུར་ཡེ་ནས་བཞུགས་པ་དེ་ཉིད། འདིར་གསལ་
གདབ་པ་སྟེ། དེ་གསུམ་འཛིན་ཞེས་མཚོན་པར་རྫས་ཀྱི་རྡོ་རྗེ་དྲིལ་བུ་འཛིན་པ་དང་འཁྱུད་
པའི་ཕྱག་རྒྱ་ཡང་བྱའོ། །
གོང་དུ་གཞིའི་དེ་ཉིད་ཚེ་རྡོ་རྗེ་སྙིང་གར་འཛིན་པའི་གནད་ཀྱང་དེས་ཤེས་ཏེ། ཡང་ན་
འདིར་ངག་གྲག་སྟོང་རྣམ་པ་ཐམས་ཅད་པ། སེམས་བྱང་ཆུབ་སེམས་ཀུན་ཏུ་བཟང་པོ། ལུས་
ལྷ་སྐུར་དྲན་པ་རྣམས་རྣལ་འབྱོར་གྱི་རྒྱུད་དེ་ཉིད་བསྡུས་པ་སོགས་ལས་འབྱུང་བ་བཞིན་ནོ་

ཞེས་དབང་པོའི་དབྱེ་བས་རིག་པར་བྱ་སྟེ། མདོར་ན་དམ་ཚིག་གསུམ་གྱི་དོན་ནོ། །དེ་ལྟར་
བཤད་པས་གྲུབ་པའི་དོན་བསྒོམ་བྱའི་རིམ་པ་ནི། གཞིའི་ཡན་ལག་གི་སྐབས་སུ་རང་སེམས་
ཀྱི་ངོ་བོ་ལ་ཆེར་གྱི་མཉམ་པར་བཞག །དེ་ལས་ལངས་ནས། སེམས་འདི་རང་བཞིན་གྱི་དག་
པའོ་སྙམ་དུ་བསྒོམ། དག་བྱེད་ཀྱི་ཆུ་བྱིན་གྱིས་རློབ་ན་ཡང༌། སེམས་ཀྱི་དྲི་མ་ཡེ་ནས་ཅི་ཡང་མ་
གྲུབ་བོ་སྙམ་པའི་གདངས་དང་བཅས་པས། ཡེ་ཤེས་ཀྱི་རང་བཞིན་ཆུ་བོའི་རྣམ་པར་བསམ་
མོ། །དེ་ནས་སྔར་བཤད་པའི་དྲི་མ་རྣམས་དག་པར་བསམ་པ་དང༌། རླུང་བྱིན་རླབས་ཀྱི་ཚེ།
ཐོག་མར་རླུང་དེ་ལ་སེམས་གཏད་ནས་དམིགས་མེད་དུ་མཉམ་པར་བཞག །དེ་ལས་ལངས་
ཏེ་རླུང་འདིའི་རང་བཞིན་ནི་ལོངས་སྐུ་རྡོ་རྗེ་སེམས་དཔའོ་ཞེས་རྟོག་པ་དང༌། སྒོ་གསུམ་བྱིན་
གྱིས་རློབ་པ་ན། ཨོཾ་ཞེས་པའི་ཚེ་འགྲོ་བའི་སྡུག་བསྔལ་སྙིང་རྗེ་དང༌། ཨཱཿཞེས་པའི་ཚེ་སྣང་
བ་སྒྱུ་མ་ལྟ་བུ་ལ་སེམས་མཉམ་པར་བཞག ཧཱུཾ་ཞེས་པ་ན། ཀུན་ཀྱང་ངོ་བོ་ཅིར་ཡང་མ་གྲུབ་
པའི་ངང་དེར་ཡུལ་གྱི་སྣང་བ་མེད་པར་མཉམ་པར་འཇོག ཨོཾ་ཨཱཿསྭཱཧཱ་གཎྜཾ་སོགས་གསུམ་
ནི། ཐོག་མར་ལུས་ཀྱི་རང་བཞིན། ངག་གི་གདངས། སེམས་ཀྱི་ངོ་བོ་རྣམས་ལ་ཆེར་གྱིས་
བལྟས། དེ་ནས་སྔར་བཤད་པ་རྣམས་རྣམ་རྟོག་གི་ཚུལ་གྱིས་དྲན་པར་བྱ་སྟེ། རྣལ་འབྱོར་པ་
ཏིང་ངེ་འཛིན་ཅུང་ཟད་མངོན་དུ་གྱུར་ནས། ངག་གཞོམ་མེད་ཀྱི་ནཱ་དར་ཤེས་པ་སོགས་རྗེས་
སུ་མཐུན་པ་ཙམ་ཞིག་ཡོད་ན་ནི་དེ་ལ་ནན་ཏན་དུ་བྱ་ཡི། རྣམ་རྟོག་གི་དོན་གྱི་སྨན་ཡོན་དུ་
འགྱུར་བ་ཅི། འདིར་སྨྲས་པ། བྱིས་པའི་ཚིག་གི་ཕྲེང་བརྒྱུད་ཨུ་དུམ་བུར། །ཆེན་པོའི་མགུལ་
བརྒྱན་འོས་ཞེས་ཅི་ཏོལ་འགའ། །ཅི་ཏོལ་ཁོ་ནས་རབ་སྨྲ་དེ་བཞིན་གཞན། །ཡ་མཚན་ཅན་
གྱི་རང་ལུགས་འཛིན་པའང་མཐོང༌། །རྣམ་པར་མ་བསླད་ཆོས་ཀུན་གཅིག་གྱུར་པ། །ལམ་
བཟང་འདི་ལ་ཅི་ཕྱིར་འབད་མི་བྱེད། །གཞན་དུ་གདུག་པའི་སློབ་དཔོན་རྗེས་འབྲངས་ནས། །
ངལ་བརྒྱས་ཁྱིམ་པ་བས་ཀྱང་དམན་པར་སྤྱོད། །ཨེ་མ་མང་དུ་སྨྲས་པས་ཅི་ཞིག་བགྱི། །འདི་

ན་རླུང་ཡང་འོད་གསལ་སེམས་ཀྱི་མདངས། །ཡོངས་སུ་དག་སྐུ་བདེ་བ་ཆེན་པོ་སྟེ། །གཞོམ་
མེད་སྒྲ་གདངས་འགྱུར་མེད་ཆུ་ཟླའི་གཤིས། །དེ་ལྟར་དོན་དམ་པའི་རྐྱེན་གྱི་ཡན་ལག་བཤད་
ནས། ད་ནི་ཀུན་རྫོབ་ཀྱི་རྐྱེན་གྱི་ཡན་ལག་ནི། རང་གི་སྙིང་ག་ནས་འོད་འཕྲོས། ཚོགས་ཞིང་
སྤྱན་དྲངས། ཡན་ལག་བདུན་པ་སོགས་བྱ་སྟེ། དེ་ནི་གོ་བླ་བའོ། །དེ་དག་ནི་རྐྱེན་གྱི་ཡན་ལག་
སྟེ། ཅིའི་ཕྱིར་རྐྱེན་གྱི་ཡན་ལག་ཞེ་ན། དག་བྱེད་ཁྲུས་ནི་མི་མཐུན་ཕྱོགས་བསལ་བ། རླུང་
བྱིན་གྱིས་བརླབས་པ་ནི་དམིགས་པའི་རྐྱེན་གྱི་ལམ་དང༌། སྒོ་གསུམ་བྱིན་གྱིས་བརླབས་པ་
དེ་མ་ཐག་རྐྱེན་གྱི་ལམ་དང༌། རྡོ་རྗེ་གསུམ་གྱི་དམ་ཚིག་དྲན་པ་བདག་རྐྱེན་གྱི་ལམ་སྟེ་གཙོ་ཆེ་
བའི་དབང་དུ་བྱས་པ་ཡིན་ལ། འདིའི་ངེས་པ་ནི། ལོངས་སྤྱོད་རྫོགས་སྐུ་ལ་དམིགས་པ་སྟེ།
སུ་ཡིན་ན། རང་བཞིན་འོད་གསལ་གྱིས་དང༌། ཇི་ལྟར་དམིགས་ན་སྙིང་རྗེ་གསུམ་གྱི་ཚུལ་
ལྟར་དང༌། གང་དུ་དམིགས་པ་ནི་དམ་ཚིག་གསུམ་གྱི་ཏིང་ངེ་འཛིན་དུ་སྟེ། མདོར་ན་རྒྱུ་མཚན་
དེའི་ཕྱིར་རྐྱེན་གྱི་ཡན་ལག་གོ །
འདིར་སྨྲས་པ། དཔལ་ལྡན་ཁྱབ་བདག་ལོངས་སྤྱོད་རྫོགས། །ཞིང་དང་སེམས་ཅན་སྤྱོད་
པ་དང༌། །མི་ཤིགས་སྐུ་ལ་དམིགས་མེད་ཀྱིས། །རབ་ཏུ་དམིགས་པ་ཉིད་དུ་བྱ། །ཐ་མལ་རྟོག་
པས་ནམ་ཡང་མ་བསྙེངས་པར། །ཡིན་ལུགས་མཆོག་ལ་མཉམ་པར་བཞག་གྱུར་ན། །ལུས་
ངག་ཡིད་ཀྱི་རང་བཞིན་རྣམ་དག་དེ། །རང་བཞིན་རྣམ་དག་ཉིད་དུ་ངང་གིས་རིག །དེ་ནས་
ངོ་བོའི་ཡན་ལག་ནི། ཨོཾ་ཤཱུ་ནྱ་ཏ་སོགས་སྟེ། དེའི་དོན་སྟོང་ཉིད་ཡེ་ཤེས་རྡོ་རྗེའི་རང་བཞིན་
ང་ཡིན་ནོ་ཞེས་པ་སྟེ། རང་བཞིན་འོད་གསལ་དེ་ཉིད་རབ་ཏུ་མྱོང་ཞིང་རིག་པ་ཉིད་ན་ཡང་
མྱོང་ཞིང་རིག་པ་དེའི་ངོ་བོའམ། གཤིས་གང་དུ་ཡང་གྲུབ་པ་མེད་པས་ན། ངོ་བོའི་ཡན་ལག་
སྟོང་པར་བཞག་པ་ཡིན་ལ། སྟོང་པ་དེ་ལ། རྒྱལ་བ་གཉིས་པ་ཀླུ་སྒྲུབ་ཀྱིས་ཀྱང༌། ཇི་སྐད་དུ།
གང་ལ་སྟོང་པ་ཉིད་རུང་བ། །དེ་ལ་ཐམས་ཅད་རུང་བ་ཡིན། །ཞེས་གསུངས་པ་ལྟར། རྩལ་

འགག་མེད་མི་འགྱུར་བའི་བདེ་ཆེན་དུ་འཆར་བས་ན་ཡེ་ཤེས་རྡོ་རྗེ་ཡིན་ལ། དེའི་རང་བཞིན་
ཞེས་པ་ནི། རང་བཞིན་དང་ནི་བཅོས་མིན་དང༌། །གཞན་ལ་ལྟོས་པ་མེད་པ་ཡིན། །ཞེས་དབུ་
མར་གང་གསུངས་པ་སྟེ། རྒྱུ་རྐྱེན་གང་གིས་ཀྱང་མ་བྱས་པར་གདོད་མ་ནས་ཡིན་པ་སྟེ་མེ་ཚ་
བ་བཞིན་ནོ། །སུ་ཞེ་ན། ང་ཡིན་ནོ་ཞེས་པ་སྟེ། གཞིའི་ཡན་ལག་གི་སྐབས་སུ་བཤད་པའོ། །
སྒོམ་ཚུལ་ནི། ཤཱུ་ནྱ་ཏ་སོགས་བརྗོད་པ་ན། ཐོག་མར་དངོས་པོ་ཐམས་ཅད་སྒྱུ་མ་ལྟ་བུ་སྣང་
ཡང་མ་གྲུབ་པའོ་སྙམ་པའི་མཐར། རིག་པས་བརྟགས་ན་ཅི་ཡང་མ་རྙེད་པ་དེའི་ངང་དུ་མི་
བསམ་པར་མཉམ་པར་འཇོག་པ་སྟེ། སྣང་བ་དགག་ནི་མི་དགོས་མོད། འོན་ཀྱང་སེམས་སྣང་
མེད་སྟོང་པ་གཙོ་ཆེ་བ་ཡིན་པར་རིག་པར་བྱའོ། །
འདིར་སྨྲས་པ། བདེན་གཉིས་འོད་གསལ་ཆུ་ཟླའི་རོལ་རྩེད་མཁན། །བརྒྱ་ཕྲག་ཏིང་
འཛིན་སྒྱུ་མའི་ཟློས་གར་གྱིས། །ཟུང་འཇུག་འཕྲོག་པའི་གྲོང་ཁྱེར་ཉམས་དགའ་བྱས། །རིས་
མེད་ཀུན་ཏུ་འཆར་བ་སྒྱུ་མའི་གཤིས། །ད་ནི་ལམ་གྱི་ཡན་ལག་ནི། བསྲུང་པའི་འཁོར་ལོ་
སོགས། དེ་ཡང་ཐོག་མར་རྡོ་རྗེ་གསོར་ཞིང་དྲིལ་བུ་དཀྲོལ་ནས། ཧཱུཾ་ལན་གསུམ་གླུར་ལེན་
ཏེ། རང་གི་ལུས་ངག་ཡིད་གསུམ་སྲུང་བ་བདག་བསྲུང་བ་དང༌། ཧཱུཾ་མཛད་ཀྱི་ཕྱག་རྒྱས་ཨིནྡྲ་
སོགས་ཀྱིས་ཕྱོགས་སྐྱོང་ལ་སོགས་པའི་བགེགས་བསྐྲད་ནས། ཕྱོགས་མཚམས་སུ་རྡོ་རྗེའི་རྭ་
བ། སྟེང་དུ་གུར། འོག་ཏུ་ས་གཞི་རྣམས་བསྒོམ་པར་བྱ་སྟེ་གནས་བསྲུང་བའོ། །སྐབས་འདིར་
རང་རྩ་བའི་ལྷ་སྐུར་སྒོམ་པ་འདིའོ་ཞེས་པ་མ་བྱུང་ལ། འོན་ཀྱང་སློབ་དཔོན་ཉིད་ཀྱིས་འདིར་
རྡོ་རྗེ་རྩེ་ལྔའི་ཕྱག་རྒྱ་བཅས། བསྲུང་བའི་འཁོར་ལོ་རྣམ་པར་བརྟག །འཁྱིལ་བ་ཆེན་པོ་དམ་
ཚིག་རྒྱལ། །འབྱུང་པོའི་གདོན་རྣམས་བརླག་པར་མཛད། །དེ་བཞིན་ཁྲོ་བོ་ཧཱུཾ་ཀ་ར། །རང་གི་
ཕྱག་རྒྱ་ཡན་ལག་བཅས། །བགེགས་རྣམས་གཞོམ་ཞིང་རྟག་ཏུ་ཡང༌། །བདག་གནས་རྣལ་
འབྱོར་རབ་ཏུ་བསྲུང༌། །ཞེས་གསུངས་པ་འདི་ནི་བྱ་རྒྱུད་དང་མ་མཐུན་མོད་ཀྱི། འདི་རྣལ་

འབྱོར་བླ་མེད་གོ་བསྟུན་དུ་གནས་པའི་ཕྱིར་ན། རང་ཁྲོ་བོ་བདུད་རྩི་འཁྱིལ་པ་རྡོ་རྗེ་དང་དྲིལ་
བུ་འཛིན་པ་སེམས་དཔའི་སྐྱིལ་ཀྲུང་གི་བཞུགས་པར་སྐད་ཅིག་གིས་སྒོམ་ནས་གནས་བསྲུང་
ངམ། ཡང་ན་ཧཱུཾ་མཛད་དུ་བསྒོམ་པ་སྟེ་འདི་ལ་འགལ་བ་མེད་དོ། །རྡོ་རྗེ་ཁུ་ཚུར་ཁ་སྤྲད་པ་
ཕྱོགས་བཅུར་བསྐོར་ཏེ། སྠ་ན་སོགས་གནས་དང༌། སྙིང་གར་བཞག་པས་ཡོ་ག་སོགས་རྣལ་
འབྱོར་དང༌། དཔྲལ་བར་བཞག་པས་ཨཱཏྨ་སོགས་བདག་བསྲུང་བའོ། །
རྡོ་རྗེ་རྩེ་ལྔ་སོགས་ཀྱི་བདག་གནས་རྣལ་འབྱོར་བསྲུང་བ་ཐམས་ཅད་ལན་གཅིག་ཡིད་
ལ་བྱས་ཏེ་བརྟན་པར་བསམ་ནས། དེ་མཐར་བགེགས་དང༌། བསྲུང་འཁོར། བར་དུ་གཅོད་པ་
གསུམ་གང་ཡང་མི་དམིགས་པར་བསམ་ཏེ། དོན་དམ་གྱི་སྲུང་བའི་འཁོར་ལོ་ཡིན་ལ། གོང་
དུ་ཨོཾ་སྠ་ན་སོགས་ཀྱི་ཚེ། གནས། རྣལ་འབྱོར། བདག་བསྲུང་གསུམ་ག་དྲན་པར་བྱ་དགོས་
པ་ལས་བདག་གནས་བསྲུང་བ་དངོས་སུ་བྱུང་ཡང༌། རྣལ་འབྱོར་བསྲུང་བ་འདི་ལྟའི་གསལ་
ཁ་དངོས་སུ་མ་བྱུང་ལ། དེ་བས་ན་ཟླ་གསང་ཐིག་ལེ། ཨོ་ཌྱ་ཡ་ན། རྣམ་པར་རྩེན་པ་སོགས་
སུ། དམ་ཚིག་གསུམ་གྱི་ཏིང་ངེ་འཛིན་རྣལ་འབྱོར་བསྲུང་བར་གསུངས་པ་ལྟར། འདིར་ཡང་
ཨོཾ་ཨཱཿསྭཱཧཱ། ཀཎྜཾ་སོགས་རྣལ་འབྱོར་བསྲུང་བར་རིགས་ཏེ། བྱ་སྤྱོད་ལས་ནི་གནས་བདག་
བསྲུང་བ་ཙམ་ལས་མ་གསུངས་ཤིང༌། ཡོ་ག་ལས་འབྱུང་བ་དང༌། འདུས་པར་ཚད་མེད་བཞི་
ལས་གསུངས་པ་སོགས་དང་ཕྱོགས་འདྲ་བ་ནི་འདིར་མ་བྱུང་བ་ལ། གཞན་ཡང་འདི་ནི་བླ་
མེད་དང་ཆ་མཚུངས་པའི་ངེས་པ་ལས་སོ། །འདིར་སྨྲས་པ། སེམས་གང་ཀུན་གཞི་རྣམ་ཤེས་
ཀྱིས་སྒྲུབས་པའི། །ཚོགས་དྲུག་བརྫུན་པའི་དུག་ཆུས་མྱོས་ལས་སླར། །སྟོང་ཉིད་བདུད་རྩིའི་
ཆུ་བོ་རྟག་འཐུང་བས། །རིས་བྲལ་དག་པའི་ལང་ཚོ་རྒྱས་པར་འགྱུར། །འདི་ནི་བསྲུང་བའི་
འཁོར་ལོའི་ངེས་པའོ། །དེ་ནས་ལྷ་བསྐྱེད་པའི་རིམ་པ་ནི། དངོས་པོར་སྣང་བ་ཐམས་ཅད་རང་
ལ་བསྡུ། རང་ཡང་སྟོང་པར་བསམས་ཏེ། དེ་ནས་ཀུན་རྫོབ་ཀྱི་སྣང་བ་ཐ་མལ་པ་མི་དམིགས་

ཤིང༌། སྟོང་པ་དེའི་གདངས་མ་བྲལ་བར་འཇའ་ཚོན་ལྟར་སྟོང་བཞིན་དུ་སྣང་བ་ནི། དངོས་པོ་
རྣམས་ཀྱི་རང་བཞིན་ཉིད་པས་ན་དེ་ཉིད་སྔར་མ་རྟོགས་པ་དེང་ནས་རྟོགས་པའི་སླད་དུ་སྟེ།
སྒོམ་ཚུལ་ནི་སྒྲུབ་ཐབས་སུ་གསལ་བས་འདིར་སྤྲོ་བར་མི་འདོད་ལ། ཞིང་ཁམས་རྒྱ་མཚོ་སྒོམ་
པ་ནི། ཞིང་སྦྱོང་བ་ཡིན་ཞིང༌། ཏཱཾཿགི་སྒྲས་སེམས་ཅན་རྣམས་བྱང་ཆུབ་ལ་བཀོད་ནས། བདུད་
རྩིར་གྱུར་ནས་བསྡུ་བ་ནི་སེམས་ཅན་སྨིན་པའི་སླད་དུའོ། །
རྡོ་རྗེ་རྩེ་གསུམ་པའི་ཕྱག་རྒྱ་གནས་གསུམ་དུ་གཏུགས་ནས་རིག་པ་ལན་གསུམ་བརྗོད་
པ་ནི། སྐུ་དང་གསུང་དང་ཐུགས་ཀྱི་བྱིན་གྱིས་བརླབས་པ་དང༌། དེ་བཞིན་གཤེགས་པ། པདྨ།
རྡོ་རྗེའི་རིགས་གསུམ་གྱི་བདག་ཉིད་གཅིག་ཏུ་བྱས་པ་ཡིན་ལ། ཨོཾ་ཨཱཿཧཱུཾ་ཧོཿརྡོ་རྗེ་བཞི་བྱིན་
གྱིས་བརླབས་པ་སྟེ། སྐུ་དང་གསུང་དང་ཐུགས་དང་ཡེ་ཤེས་རྡོ་རྗེ་རྣམས་སོ། །དེ་ནས་ནི་
ཡེ་ཤེས་སེམས་དཔའ་སྤྱན་དྲངས་རོ་མཉམ་དུ་བསམས་ནས། ཛཿཧཱུཾ་བཾ་ཧོཿཞེས་བརྗོད། དེ་
ནས་དབང་བསྐུར་བ་སྟེ་རྣམ་པ་བཅུ་ལས། ཅོད་པན་ནི་འོད་དཔག་མེད་དང༌། བརྟན་པར་
བརྗོད་པ་ནི། སུ་པྲ་ཏིཥྛ་སོགས་བརྗོད་པས་སོ། །དེ་དག་ནི་ལམ་གྱི་ཡན་ལག་སྟེ། ཅིའི་ཕྱིར་
ཞེ་ན་ཚོགས་རྫོགས་པར་བྱེད་པའི་ལམ་ཡིན་པས་ན་ཏེ། རྫོགས་སྨིན་སྦྱངས་གསུམ་གྱི་ཏིང་
ངེ་འཛིན་ལས། ཕྱི་མ་གཉིས་སྔར་བཤད་པ་དང༌། ལྷག་མ་རྣམས་དང་པོ་སྟེ། དེ་ཡང་བསྲུང་
འཁོར་ནི། ངེས་པར་འབྱུང་བའི་སེམས་བསྐྱེད་པ་དང༌། ལྷར་གསལ་བ་ནི་རྡོ་རྗེ་ཐེག་པར་
སེམས་བསྐྱེད་པ་དང༌། རིགས་གསུམ་མམ། རྡོ་རྗེ་གསུམ་བྱིན་གྱིས་བརླབས་པ་ནི། དྲན་པ་
ཉེར་བཞག་སོགས་ཀྱི་ངེས་པས། ཚོགས་ཀྱི་ལམ་ཆེ་ཆུང་གསུམ་དང༌། རྡོ་རྗེ་བཞི་ནི་དྲོད་ལ་
སོགས་པ་སྦྱོར་ལམ་བཞི་དང༌། ཡེ་ཤེས་སྤྱན་འདྲེན་ནི་ས་དང་པོའི་མཉམ་བཞག་མཐོང་ལམ་
དང༌། ས་བོན་འོད་འཕྲོས་སོགས་ནི་ས་དང་པོའི་རྗེས་ཐོབ་སོགས་ས་བཅུ་དང༌། ཆོས་མཐུན་
པའོ་ཞེས་པ་སྟེ། དེའི་ཕྱིར་ལམ་གྱི་ཡན་ལག་གོ །འདིར་སྐབས་སུ་བབས་པའི་དོན་རེ་ཤིག་དེ་

ཙམ་ལ་བྱ་སྟེ། ངེས་པ་དང་བཅས་པའི་འཐད་པ་རྒྱས་པར་རྣམས་ཡི་གེ་མངས་ཀྱི་དོགས་དང༌།
སྐབས་སུ་མ་གྱུར་པས་མ་བྲིས་སོ། །
འདིར་སྨྲས་པ། རྣམ་པ་ཀུན་ལྡན་སྟོང་ཉིད་དམ་པའི་དོན། །ངེས་པའི་ལྷ་སྟེ་གཞན་
ནི་དྲི་མའོ། །དེ་བས་རེས་འཇོག་ཚུལ་དུ་མ་འཁྲུལ་བར། །སྟོང་པའི་རིང་ལས་ལྷ་སྐུ་འདིར་
ཤེས་བྱ། །ཞིང་སྦྱོང་པ་དང་སེམས་ཅན་སྨིན་པའི་ཚུལ། །ཀུན་ཀྱང་སྒྱུ་མའི་རྣམ་རོལ་སྟོང་
པའི་ངང༌། དབང་པོའི་གཞུ་ལ་རེག་ཐོགས་མེད་པ་ལྟར། །རྒྱལ་བའི་སྐུ་ཡང་ཚོགས་གཉིས་
རྫོགས་པ་ནའོ། །རིགས་གསུམ་འགྱུར་མེད་རྡོ་རྗེ་ཆེན་པོ་བཞི། །ཡེ་ཤེས་འཁོར་ལོ་དེ་བཞིན་
དབང་བསྐུར་དང༌། །བྱང་ཆུབ་ཕྱོགས་མཐུན་དེ་བཞིན་འོད་གསལ་གནད། །བསྡུས་པའི་ཚིག་
ལའང་དོན་རྒྱས་རིག་པར་བྱོས། །ད་ནི། ལྷུན་གྲུབ་རྣམ་པར་མི་རྟོག་ཕྱིར། །ཞེས་པའི་དབང་
དུ་བྱས་ཏེ། དངོས་གཞི་ཏིང་ངེ་འཛིན་རྣམ་པ་གཉིས་ཀྱི་དམིགས་པ་ནི། སྒྲུབ་ཐབས་ཉིད་དུ་
བྲིས་ཟིན་ལ། གང་དག་ཏུ་དུ་བ་དང་སྨིག་རྒྱུ་སོགས་ཀྱི་མཚན་མ་སྔར་བརྟན་པོར་མཐོང་བའི་
རྣལ་འབྱོར་པས་རང་ལྷར་གསལ་བའི་ལུས་ནང་དུ་ཞིང་རྣམས་དམིགས་ཙམ་བྱས་ཏེ་མཉམ་
པར་བཞག་པ་ན། སྟོང་གཟུགས་ལ་ཞིང་མང་ཉུང་དབང་པོ་དང་མཚམས་པར་དངོས་སུ་སྣང་
ལ། དེ་ནས་འཆི་མེད་ཀྱི་རྣལ་འབྱོར་བསྒོམ་པར་བྱ་བ་དང༌། ལས་དང་པོ་པའི་སྒོམ་ཚུལ་ལ་
ཡང་རྣམ་རྟོག་གི་རྩོལ་བ་ཡོད་མོད་ཀྱི། དེ་ལྟ་ན་ཡང་བསམ་གྱིས་མི་ཁྱབ་པའི་གནད་ཤེས་
པས། ཞིང་དང་འཆི་མེད་ཀྱི་རྣལ་འབྱོར་ལ། གང་དམིགས་བཅས་ཡོད་ཀྱི་བར་དུ་སྒྱུ་མ་ལྟ་
བུའོ་སྙམ་པ་དང༌། ཞིང་ཡང་རབ་འབྱམས་ཏེ། ཆེ་ཆུང་ཕྲ་སྦོམ་མང་ཉུང་སོགས་ཚད་བཟུང་མི་
ནུས་པ་མཐའ་ཡས་པ་ཤེས་པ་དང༌། འཆི་མེད་ཀྱི་མཐར། དམིགས་མེད་ནི་གང་ཡང་མི་སྒོམ་
པར་རིག་ཙམ་སྣང་ཙམ་ལ་རིང་དུ་མཉམ་པར་འཇོག་པ་སྟེ། སྐབས་འདིར་སློབ་དཔོན་གྱིས། །
མཆན་ཁུང་སྲོག་རྩོལ་བསྡམས་དང་བཅས། །སྒྱུ་མའི་ལམ་མཆོག་གང་མཐོང་བ། །དེས་

ནི་རེ་ཤིག་དམིགས་བཅས་པའོ། །དེ་མཐར་དམིགས་པ་མེད་གང་དང༌། །འོད་ཟེར་དྲའང་
མ་མཐོང་གང༌། །རྟག་ཏུ་རྣམ་པར་རྟོགས་པས་བརྟག །ཞེས་གསུངས་པའི་ངེས་པ་ལས་སོ། །
རྣལ་འབྱོར་འདི་གཉིས་ཀའང་འཆི་མེད་སྒྲུབ་པའི་ངེས་པ་ལས་སྟོང་པ་ཉིད་སྒོམ་པའི་རིག་
པ་ཡིན་ལ། དེ་ལྟ་མོད་ཀྱི་རྣམ་མེད་དམ་སྟོང་ཉིད། མེད་དགག་ཙམ་ལ་ནི་རྟག་པར་དམ་པའི་
ངེས་ཚིག་མ་ཞུགས་ཤིང༌། སྟོང་ཉིད་རྣམ་པ་ཐམས་ཅད་པ་སྟེ། རྣམ་པ་ཅི་ཡང་འཆར་བ་ནི་
རྟག་པ་དམ་པ་ཡིན་ལ། དེ་ཡང་ཞིང་གི་རྣལ་འབྱོར་ནི་སྣ་ཚོགས་སུ་སྣང་བ་རྣམ་པ་ཐམས་ཅད་
པ་དང༌། འཆི་མེད་ཀྱི་རྣལ་འབྱོར་ནི་བདེ་བ་དམ་པ་དང༌། འོད་གསལ་གཙོ་ཆེ་སྟེ། ཕྱི་མ་སྔ་མ་
ལ། རྟེན་ནས་འབྱུང་གི་གཞན་དུ་མ་ཡིན་ནོ། །དེ་ཡང་རྣམ་ཀུན་མཆོག་ལྡན་གྱི་སྟོང་ཉིད་ལས་
འོད་གསལ་དང་འགྱུར་མེད་བདེ་བ་ཆེན་པོ་ཐོབ་པ་ནི། བླ་མེད་ཀྱི་རྒྱུད་རྣམས་ཀྱི་ངེས་གསང་
དམ་པར་ཤེས་པར་གྱིས་ཤིག་གུ། དེ་ལྟར་དེ་གཉིས་ཀྱི་ཕྱི་མས་རང་དོན་ཆོས་སྐུ་དང༌། དང་
པོས་གཞན་དོན་གཟུགས་སྐུས་འགྲོ་བའི་དོན་མཛད་པ་ཡིན་ལ། དེ་གཉིས་ཐ་དད་པ་ཡང་མ་
ཡིན་ནོ། །འདིར་སྨྲས་པ། རྒྱལ་བའི་ཡོན་ཏན་ཟབ་ཅིང་རྒྱ་ཆེ་རྣམས། །ལྷུན་གྲུབ་ཉིད་ནའང་
གསར་དུ་ཐོབ་པ་ཡི། །ཚུལ་དེ་ཤེས་ནས་རྣམ་པར་རྟོག་མེད་ཀྱང༌། །འཕྲིན་ལས་ལྷུན་གྱིས་
གྲུབ་པའི་ཚུལ་འདིའོ། །
ཕྱག་རྒྱ་ཆེན་པོ་རྣམ་ཀུན་སྟོང་ཉིད་དང༌། །ཞུ་བདེ་ལས་འདས་བདེ་ཆེན་འོད་གསལ་བའོ། །
ངེས་གསང་དེ་གཉིས་རིག་ན་འཆི་མེད་དང༌། །ཞིང་གི་རྣལ་འབྱོར་རིས་མེད་འཁོར་ལོའང་
རིག །རྨི་ལམ་དག་ལས་བདེ་བ་སྦྱིན་པ་དང༌། བྲག་ཆའི་གླུ་དབྱངས་བྱིས་རྣམས་ཡིད་བདེའི་
རྒྱུ། །ལམ་བཟང་མཆོག་ཀྱང་དེ་འདྲར་མྱོང་བ་ལས། །མཁའ་བཞིན་ཀུན་ལ་གོ་སྐབས་སྦྱིན་
ན་ཀོ།རྫོགས་སངས་རྒྱས་རྣམས་ཀུན་རྟོག་མེད་གཟིགས་ནས། །དོན་དམ་མི་འཆི་བཅུད་
བྱེད་རྟག་རོལ་ཡང༌། །རབ་འབྱམས་ཞིང་དུ་དཔག་མེད་ཟློས་གར་ཅན། །གདུལ་དཀའི་

ཞིང་དུའང་ངུར་སྨྲིག་ཐུན་མཚམས་ཀྱི། །དེས་ལྡན་རྣམས་ལའང་ལྷན་སྐྱེས་བདུད་རྩིའི་འོད། །
སྐབས་དབྱེར་གྱུར་བཞིན་རིག་པར་བྱོས་ཨ་རེ། །ཤཱི་བའི་རིང་ལུགས་སྐྱོང་བའི་ཆེར་རློམ་
འགའ། །ཟབ་ཅིང་རྒྱ་ཆེའི་ཚིག་རྣམས་མ་རྟོགས་པར། །ལས་རྒྱ་ངེས་པའི་ལམ་དང་རིམ་པ་
སྟེ། །གོང་མའི་དབང་གསུམ་འགྱུར་མེད་བདེ་བ་བྲལ། །དེ་བཞིན་རྟག་ཏུ་འདོད་ལ་བརྐམ་
པའི་ཚིག །འཇིག་རྟེན་དམོད་ཙམ་སྤངས་ཕྱིར་སྤྲོས་མེད་ཀྱི། །སྤྱོད་པ་གསུངས་ཞེས་སྨྲ་མོད་
དེ་ལྟ་བུའི། །ཕྱག་ཆེན་རྟོགས་པ་ཆིག་གཅོད་ཚིག་ཏུ་བས། །ཡང་སྨྲས་པ། ཀ་ཡེ་ནམ་མཁའི་
མེ་ཏོག་སུ་ཡིས་མཐོང༌། །འཕྲོག་པའི་གྲོང་དུ་གང་གི་ལྟད་མོ་སྦྱིན། །རྨད་བྱུང་དོན་དེ་བླ་མའི་
ཞལ་ལས་དྲིས། །མི་བསྲུན་ཤིང་རྟར་འཇུག་པའི་ངལ་བས་ཅི། །དེ་ལྟར་བཟླས་པ་དང་བཅས་
པའི་རྣལ་འབྱོར་གཉིས་དངོས་གཞིའི་ཏིང་ངེ་འཛིན་ཏེ། དེ་ནས་ལྡང་བར་འདོད་ན། རང་དམ་
ཡེ་གཉིས་མེད་དུ་གསལ་བ་མཆོད་ཅིང་བསྟོད་པས་བསྟོད་པ་སྟེ། དེ་ལ། ནམ་མཁའ་དང་
མཉམ་སོགས་ཀྱི་དོན་ཅུང་ཟད་བཤད་ན། ནམ་མཁའ་དང་མཉམ་ནི་དངོས་པོ་ཐམས་ཅད་ལ་
ཁྱབ་པ་སྟེ། གཞིའི་ཆོས་ཉིད་དོ། །མཉམ་ཉིད་ནི་ལམ་སྟེ། །ཆོས་ཉིད་དེའི་རང་བཞིན་སྟོང་པ་
དང་སྙིང་རྗེ་མི་ཕྱེད་པ་གོམས་པར་བྱེད་པ། རོ་མཉམ་ནི་དེ་ལྟར་གོམས་པའི་མཐུས་འབྲས་བུ་
སྟེ། དོན་དམ་རྣམ་མེད་ཆོས་སྐུ་དང༌། ཀུན་རྫོབ་རྣམ་བཅས་གཟུགས་སྐུ་རོ་མཉམ་པའོ། །དེའི་
ཕྱིར་སྐུ་མངའ་བ་སྟེ། ཆོས་ཉིད་དེ་འཕགས་མའོ་ཞེས་པའོ། །དངོས་རྣམས་སོགས་ནི། དཔེར་
ན་བུམ་པ་གྲུབ་པ་ན། དེ་ཐད་ཀྱི་ནམ་མཁའ་གཞན་དུ་མ་སོང་ལ། ཞིག་པ་ན་ཡང་གཞན་ནས་
མ་འོངས་པས་བུམ་པ་སོང་ཡང་ནམ་མཁའ་མི་འགྲོ་བ་ལྟར། གཞི་ལམ་སོགས་ཀུན། བུམ་
སོགས་ངོ་བོ་དང་འདྲ་བ་དང༌། ཆོས་ཉིད་ནམ་མཁའ་དང་འདྲ་བར་བཞག་གོ །
འཇིག་དང་སོགས་ནམ་མཁའ་དང་འདྲ་བས་ཏེ། ཞིག་མི་སྲིད་པས་མཚར་མོད་མ་
འོངས་པའི་ཕྱིར་འཇིག་རྒྱུ་མེད་པས་དེ་ཙམ་དུ་ངོ་མཚར་ཅི། དེ་ལྟར་ན་ཡ་མཚན་སོགས་ཏེ་

གོ་སླའོ། །སྲིད་དང་སོགས་འབྲས་བུ་ལ་སྦྱར་བ་སྟེ། སྲིད་པ་སྟེ་ཀུན་རྫོབ་གདོད་མ་ནས་མེད་
པར་གཟིགས་ཀྱང༌། སྔོན་སྙིང་རྗེས་ཀུན་ནས་བླངས་ཏེ་སྨོན་ལམ་བགྱིས་པའི་དབང་གིས་
འགྲོ་བ་ལ་བཏང་སྙོམས་མེད་པར་གཟིགས་ནས། རྣམ་པར་འཕྲུལ་པ་ཡུལ་དུས་ཆད་པ་མེད་
པར་འབྱུང་བས། ཁམས་གསུམ་གྱི་འགྲོ་བ་ཀུན་ལ་བདེ་ཆེན་སྟེ་ཐར་པ་སྦྱིན་པ་ཞེས་པའོ།
ཁྱོད་ཞབས་སོགས་གོ་སླ་སྟེ། ཁྱེད་ཀྱི་ཞབས་ལ་འདུད་པ་རྣམས་ཀྱང་བྱང་ཆུབ་ཆེན་པོར་ངེས་
པའོ། །དེའི་ཕྱིར་ཕྱག་འོས་སོ་ཞེས་པའི་དོན་ནོ། །དེ་ནས་ཡི་གེ་བརྒྱ་པ་བཟླས་ནས་བཟོད་པ་
གསོལ། བཛྲ་མུཿ ཡེ་ཤེས་པ་གཤེགས་སུ་གསོལ་བ་སྟེ། དབྱིངས་སུ་ཐིམ་པར་བསམ། དེ་
ནས་རིག་པ་ལན་གསུམ་བརྗོད། སྔར་བཤད་པའི་རྡོ་རྗེ་གསུམ་གྱི་དམ་ཚིག་དྲན་པར་བྱས་ཏེ།
སྐུ་གསུང་ཐུགས་མི་ཕྱེད་པར་བྱིན་གྱིས་བརླབས་པའོ། །ཨོཾ་བཛྲེ་སོགས་ནི་བདག་ཉིད་བསྲུང་
བ། དེ་ནས་ནི་དགེ་བ་བསྔོས་ནས་ལྡང་བར་བྱ་སྟེ། ཐམས་ཅད་དུ་ཡང་ལྷར་སྣང་དང་མ་བྲལ་
བར་བྱ་ལ། ལམ་འདི་ལ་ཡང་ཡང་གོམས་པས་ལྷུར་བླངས་པས་ལུས་འདི་ལ་མཆོག་གི་དངོས་
གྲུབ་སྟེར་བར་བྱེད་དེ། གཞི་དང༌། རྐྱེན་གྱི་ཡན་ལག་དང༌། དངོས་གཞི་གཙོ་བོར་གོམས་པས་
རྫོགས་པའི་རིམ་པའི་ཡེ་ཤེས་ཕྱག་རྒྱ་ཆེན་པོ་སྐྱེ་བར་འགྱུར་བ་ཡིན་ནོ། །
འདིར་སྨྲས་པ། བདེན་གཉིས་མི་ཕྱེད་ཏིང་འཛིན་གོམས་ལས་ནམ་མཁའི་གཟུགས་
མཐོང་ཞིང༌། །གང་དུ་བརྟན་ཞིང་ཡངས་པར་གྱུར་དང་ཐབས་མང་དེ་ཚེའོ། །ཨ་རེ་བྱང་
ཕྱོགས་འདི་ན་སྡེ་སྣོད་སྤངས་ཤིང་རྒྱུད་སྡེ་རིང་དུ་དོར། །ངལ་བས་གནས་ཀྱང་ངན་འགྲོ་ལ་
གཞོལ་ཀྱེ་ཧུད་གཏུམ་པོ་ལྟར། །དམན་པ་ལས་ཀྱང་དམན་པའི་སྤྱོད་པ་འཛིན། །བཟང་པོ་ཡི་
ཡང་བཟང་པོ་ལྟ་བུར་རློམ། །བརྩོན་པ་ཆེན་པོས་བརྩོན་པར་འབད་མོད་ཀྱི། །འཁོར་བའི་རྒྱ་
མཚོར་འཁོར་ལས་ཐར་མི་འགྱུར། །དེ་བས་ན་ལམ་བཟང་མ་ནོར་བ་གནད་མ་བཅོས་པ་དག་
ལ་འབད་པ་ཆེན་པོས་ཅིའི་ཕྱིར་མི་འབད། དེ་ལྟར་ན་འདིའི་མན་ངག་གི་གནད་རྣལ་འབྱོར་

བླ་མེད་ལྟར་ཤེས་དགོས། སྨྲ་ན་དེ་ཅི་སྙམ་ན། བཤད་ཟིན་མོད་ཀྱི། དེ་ལྟར་ན་ཡང་རླུང་བྱིན་
གྱིས་བརླབས་པ་དང༌། སྒོ་གསུམ་བྱིན་གྱིས་བརླབས་པ། དམ་ཚིག་གསུམ་སྒོམ་པ། ལྷ་བསྐྱེད་
ཟིན་ནས་རྡོ་རྗེ་བཞི་བྱིན་གྱིས་བརླབས་པ། དངོས་གཞི་རྣལ་འབྱོར་གཉིས་རྣམས་བླ་མེད་ཁོ་
ན་བཞིན་དུ་ཡོད་ལ། ལྷ་བསྐྱེད་པ་དང༌། ཡེ་ཤེས་འཁོར་ལོ་སྤྱན་འདྲེན་པ་དང༌། གཤེགས་པ་
རྣམས་རྣལ་འབྱོར་རྒྱུད་བཞིན་དང༌། སྤྱིར་ཟབ་གནད་ནི། བཞིའི་ཡན་ལག །རང་བཞིན་གྱི་
ཡན་ལག་དག་བྱེད་འཁྲུས་དང༌། རླུང་དང༌། སྒོ་གསུམ་བྱིན་གྱིས་བརླབ་པ། དམ་ཚིག་གསུམ་
བསྒོམ་པ། རྡོ་རྗེ་བཞིའི་བྱིན་གྱིས་བརླབས་པ་དང༌། རྣལ་འབྱོར་གཉིས་རྣམས་སོ། །གཏོར་
མ་དང༌། ཟས་དང༌། ཉལ་བ་ལ་སོགས་པ་སྔར་བྱ་རྒྱུད་ཁོ་ནའི་ལུགས་ཀྱི་སྐབས་བཤད་ཟིན་
ཏོ། །མཆོད་པ་བྱིན་རླབས་ཅི་འདྲ་བར་གཏོར་མ་དེ་འདྲ་ལ། འོན་ཀྱང་ནམ་མཁའ་མཛོད་ཀྱི་
སྔགས་རྒྱས་དབུལ་བར་བྱའོ། །
དེ་ལྟར་འདི་ནི་ལྟ་སྒོམ་འབྲས་བུའི་གནད་རྣལ་འབྱོར་བླ་མེད་ཀྱི་ཚུལ་ཟབ་ཅིང་རྒྱ་ཆེ་བ་
དང༌། སྤྱོད་པ་ཀྲ་ཡ་བཞིན་དུ་གཙང་སྦྲ་དང༌། དཀའ་ཐུབ་དང་སྦྱིན་བསྲེག་སོགས་སྤྱད་པས།
ལུས་འདི་ལ་མཆོག་གི་དངོས་གྲུབ་ཐོབ་ཅིང༌། དབང་པོ་ཆེས་དམན་པས་ཀྱང་ཤིན་ཏུ་ནན་
ཏན་ཏུ་བྱས་ན་འཆི་བ་མེད་པའི་རིག་འཛིན་ཐོབ་ནས། རིམ་གྱི་སངས་རྒྱས་ཀྱི་གོ་འཕང་ཐོབ་
པར་འགྱུར་རོ། །འདིར་སླར་ཡང་དེ་རྣམས་འདི་སྐད་ཅེས། སེམས་ཅན་གང་དག་སྲིད་པ་ལ་
མོས་ཏེ། །སྲིད་པས་དགེ་དང་མི་དགེའི་འབྲས་བུ་བྱེད། །དེ་ནི་བདེ་ཆེན་ལམ་ལས་གོལ་བ་སྟེ། །
སྐད་ཅིག་བྱུང་ནས་ཕྱིར་ཡང་ནུབ་པར་འགྱུར། །འདོད་དང་དགའ་བདེ་ཡོངས་སུ་མ་སྤངས་
གང༌། །མཚན་མ་མཐོང་ཡང་ཉོན་མོངས་བཅས་པ་ཡིན། །སློབ་དཔོན་མཉེས་བྱས་ནང་གི་
རྣམ་པར་འབྱེད། །རྡོ་རྗེ་སེམས་དཔའ་ཉིད་འདོད་བདེ་གནས་འཐོབ། །རྡོ་རྗེ་སེམས་དངོས་
སེམས་ཀྱི་རྡོ་རྗེ་གང༌། །རང་བཞིན་ཉིད་དེ་དེ་ཕྱིར་གཞིའི་ཡན་ལག །དབང་པོ་ཡུལ་དང་ལྟ་

འདོད་རྐྱེན་གསུམ་སྟེ། །དེ་ལས་དབང་ཤེས་སྐྱེ་བར་འགྱུར་བ་ལྟར། །འདིར་ཡང་རྐྱེན་གྱི་ཡན་
ལག་གང་གིས་ན། །རྡོ་རྗེ་སེམས་དཔའི་ཡེ་ཤེས་མངོན་གསུམ་པའོ། །ཆོས་ཀུན་རང་བཞིན་
རྡུལ་བྲལ་སྟོང་ཉིད་དེ། །རྣམ་ཀུན་དེ་ཉིད་བསྒོམ་ཕྱིར་དེ་སྐད་བརྗོད། །སེམས་ཀྱི་རྡོ་རྗེ་དྲི་མ་
མེད་རྟོགས་པ། །དེ་ཚེ་བསྲུང་བ་མེད་ན་གནོད་བྱེད་ཅི། །དེ་ནས་སེམས་ཀྱི་རྡོ་རྗེ་ལྷར་སད་
པ། །རིགས་གསུམ་རྡོ་རྗེ་བཞི་དག་བརྟས་པར་གྱུར། །དབང་བསྐུར་ནས་ནི་ས་བཅུའི་བདག་
པོ་སྟེ། །དེ་ཕྱིར་ལམ་གྱི་ཡན་ལག་ཅེས་བྱའོ། །སྒྱུ་ལུས་རབ་འབྱམས་ཞིང་གི་རྣལ་འབྱོར་
དང༌། །དོན་དམ་བདེ་ཆེན་རྟག་པ་འཆི་མེད་ཡིན། །ཀྱེ་མ་འབྱུང་པོའི་རིང་ལུགས་ལྷུར་བྱེད་ལ། །
བྱང་ཕྱོགས་འདི་ན་ཀུན་ཀྱང་དགའ་ཞིང་འགྲོ། །ཚུལ་དེ་སྤངས་ནས་ཐབས་མང་གཙང་སྦྲར་
བཅས། །ཡང་དག་ལམ་ལ་ཞུགས་དང་ཐར་འདོད་ཀྱེ། འདིར་སྨྲས་པ། །འོད་གསལ་དམ་
པ་རྟག་ཏུ་མི་འགྱུར་བདག་དམ་པ། །དམ་པའི་ཏིང་འཛིན་རོ་མཉམ་མཉམ་པ་བགྲང་ཡས་
ཀྱིས། །རང་གི་ཚུལ་དེ་རང་གིས་རིག་བྱས་གནས་དེ་ན། །དྲི་མ་ཅི་ཞིག་ཐར་པ་དེ་ཅི་མིང་ཙམ་
གྱིས། །རྣམ་པར་གནར་དང་འགའ་མགུ་རངས་འདི་བྱིས་པའི་གཤིས། །བསམ་གྱི་མི་ཁྱབ་
ཚུལ་བཞིས་འཁྱུད་པའི་རང་བཞིན་སེམས། །བླ་མའི་དྲིན་ལས་མཁས་པ་དག་གི་གཉུག་མའི་
དངོས། །རིང་པོར་མི་ཐོགས་བརྩོན་པས་བསྒྲུབས་ན་ཅིས་མི་མཐོང༌། ཁ་བ་ཅན་འདིར་དེང་
སང་དམ་པའི་ཆོས། །མིང་ཙམ་འཛིན་ཞིང་ཕལ་ཆེར་ལོག་པར་མོས། །རྒྱལ་བས་གདམས་
པའི་རྣམ་དག་སྤྱོད་པ་དང༌། །ཟབ་ཅིང་རྒྱ་ཆེའི་ཐབས་ལ་རྣམ་པར་སྨོད། །འདོད་པའི་དཀྲུགས་
རྣམས་མཐོན་པོའི་ལྟ་སྐད་ཀྱིས། །ཡང་དག་ལྟ་བ་རྩ་ལྟར་འདོར་བ་མཐོང༌། །མགོན་པོས་ནམ་
ཡང་ཡོན་ཏན་སྦ་བྱ་ཞིང༌། །སྐྱོན་རྣམས་མཐོལ་བ་གྱིས་ཞེས་ཡང་ཡང་གསུངས། །དེ་བས་
ཐར་པ་འདོད་རྣམས་ཀྱིས། །རྒྱུ་འབྲས་ཐེག་མཆོག་ལས་གསུངས་པའི། །ངེས་གསང་ཐབས་
མང་དང་བཅས་པ། །སངས་རྒྱས་གསུངས་བཞིན་སྒྲུབ་པའི་རིགས། །བདེ་བའི་རྡོ་རྗེ་མཁའ་

དབྱིངས་དམ་པར་ཆོས་ཀུན་བསྐྱེད་པ་པོ། །མ་ལུས་ཤེས་བྱའི་བདག་པོ་ཉེ་དང་རིང་བ་མིན་པ་
ཉིད། །རྟག་ཅིང་བདེ་བ་རང་བཞིན་དྲི་མེད་དངོས་ཀུན་ཟ་མ་ཏོག །རིགས་བྲལ་སེམས་ཀྱི་རྡོ་
རྗེ་འཕགས་མ་འཇིག་རྟེན་ཡུམ་ལ་འདུད། །ཅེས་པ་འདི་ནི་གང་ཡང་དག་པའི་ལམ་འདི་སྐལ་
བ་དང་ལྡན་པ་དག་གིས་ནན་ཏན་དུ་བྱ་བ་དང༌། རྣམ་པ་གཞན་དུ་ཡིད་གཉིས་ཀྱི་ཕྱང་མོ་ཡུག་
ཏུ་གྱུར་པ་དག་དང༌། ནན་ཏན་དུ་བགྱི་བ་དག་ལ་ངེས་པ་སྦྱིན་པའི་ཕྱིར། སྒྲུབ་ཐབས་འདིའི་
གོ་དོན་རྣམས་ཡི་གེར་གྱིས་ཤིག་ཅེས། མཁྱེན་ཡངས་མིའི་དབང་པོའི་བཀའ་ཡིས་བསྐུལ་བ་
ལས། ཤཱཀྱའི་དགེ་སློང་ཀུན་དགའ་སྙིང་པོས་རང་གི་བློ་ནུས་དང་འཚམས་པར་གཡར་ཁྲལ་
དུ་འཚལ་བའོ།། །། མངྒ་ལཾ།

༄༅། །བླ་མེད་དང་བྱ་རྒྱུད་ཀྱི་སྔགས་སྤྱིའི་ཐུན་མོང་དང་ཐུན་མོང་མ་
ཡིན་པའི་ཟབ་གནད་ཡོད།
༄༅། །བླ་མེད་དང་བྱ་རྒྱུད་ཀྱི་སྔགས་སྤྱིའི་ཐུན་མོང་དང་ཐུན་མོང་མ་ཡིན་པའི་ཟབ་
གནད་ཡོད། ན་མོ་གུ་རྭཱརྱ་ཏཱ་རཱ་དྭ་ཏྱཿ གང་གི་འགྱུར་མེད་བདེ་ཆེན་པོས། །ཡིད་ཀྱི་ཤིང་རྟ་
ལྷག་པར་འགེངས། །བླ་མེད་བླ་མའི་ཞབས་པད་ནི། །སྙིང་གི་ཆུ་མཚོར་ངེས་གྱུར་ཅིག །སྲིད་
དང་སྲིད་པའི་ལས་རིང་པོར། །གང་དག་མགྲོན་པོ་ལྟར་དུབ་པ། །དེ་ཡང་ལ་ཡང་ལྟེས་དབང་
གིས། །ཇི་ཞིག་ལྟར་རྙེད་འཆི་མེད་ལམ། །གང་འདི་ཐར་འདོད་རྣམས་ཀྱིས་ནན་ཏན་དུ། །
བགྱིད་པར་འོས་པ་ཉིད་དང་རྣམ་གཞན་དུ། །དོགས་པའི་གཡང་སར་ཡུན་རིང་ལྷུང་རྣམས་
ལ། །དམ་པའི་ངེས་པ་འདི་རྣམས་སྦྱིན་པར་བྱ། །རྡོ་རྗེ་སློབ་དཔོན་ཇི་སྐད་བཤད་པ་ཡི། །
མཚན་ཉིད་ལྡན་པ་དག་ལ་དབང་ནོད་ནས། །བརྟུལ་ཞུགས་དམ་པའང་ཡང་དག་བླང་བར་
བྱ། །མི་དགེ་བཅུ་དང་སེར་སྣ་དམ་ཆོས་སྤོང༌། །བྱང་ཆུབ་སེམས་སྤོང་དེ་བཞིན་གནོད་སེམས་
སྐྱེད། །བཅུ་བཞི་འདི་རྣམས་རྩ་བའི་ལྟུང་བ་ཡིན། །རབ་བྱུང་བྱང་ཆུབ་སེམས་དཔས་རྩད་ནས་
སྤངས། །བློ་ལྡན་ཁྱིམ་ན་ལྷག་པར་གནས་རྣམས་ཀྱིས། །རྩ་བ་བཞི་དང་ལོག་ལྟས་མ་གོས་ན། །
དགུ་པོ་ཐབས་ལ་མཁས་པས་སྤང་བའང་རུང༌། །རབ་བྱུང་ཉིད་དམ་ཁྱིམ་པ་ཡིན་ན་ཡང༌། །
འདི་དག་སྤངས་ན་འགྲུབ་ཀྱི་གཞན་དུ་མིན། །རང་གི་སེམས་ལ་རང་གི་ངོ་བོ་ཡིས། ཁྱབ་
བརྡལ་མི་ཤིགས་ངང་དུ་མཉམ་པར་གཞག །འདིར་གང་སེམས་ཀྱི་རང་བཞིན་སངས་རྒྱས་
ཏེ། །ངོ་ཤེས་ཚུལ་འདི་གཞི་ཡི་ཡན་ལག་གོ །རང་སེམས་རང་གི་ངོ་བོར་མཉམ་བཞག་ནས། །
དག་བྱེད་ཆུ་སོགས་སྣང་བ་མ་ལུས་པ། །སེམས་ལས་གཞན་མིན་དྲི་མ་རང་དག་དང༌། །སླར་

ཡང་དག་པར་བསྒོམ་པ་ཁྲུས་ཀྱི་གནད། །དེ་ལྟར་གཉིས་ནི་ཐེག་ཆེན་སྤྱི་ཡི་ཚུལ། །རྔུབ་ཅིང་
བསྡམས་དང་དབྱུང་བའི་དུས་ཉིད་ན། །མྱུར་འགྲོའི་ངོ་བོ་ལ་ལྟས་དམིགས་མེད་དུ། །མཉམ་
པར་གཞག་ནས་ལོངས་སྤྱོད་རྫོགས་སྐུར་རིག །འདི་ནི་ཀུན་གྱི་བྱེད་པོ་རླུང་གི་གནད། །རླུང་
གི་རང་བཞིན་ལུས་ངག་སེམས་གསུམ་པོ། །སྙིང་རྗེ་གསུམ་དུ་དཔལ་ལྡན་བླ་མས་མཁྱེན། །
འདི་ནི་རླུང་གི་ཁྱད་པར་ཞེས་བྱ་སྟེ། །མདོར་ན་གཡོ་བའི་སེམས་ཞེས་སངས་རྒྱས་གསུངས། །
ཕྲ་རབ་རྡུལ་བྲལ་རླུང་སེམས་ཕྲ་མོའི་སྐུ། །བདེ་ཆེན་ལོངས་སྤྱོད་རྫོགས་ཞེས་འདུས་པར་
སྟེ། །གང་ཡང་སྙིང་རྗེ་རྣམ་གསུམ་སེམས་དམིགས་དང༌། །དགའ་བ་གསུམ་དུ་ཕ་མའི་རྒྱུད་
ལས་གསུངས། །འགྱུར་བའི་བདེ་བ་མི་ཤིགས་ཐིག་ལེའམ། །དེ་བཞིན་རླུང་གི་འབྲེལ་བ་
སྤང་བྱ་སྟེ། །ལོངས་སྐུ་འགྱུར་མེད་བདེ་བ་འབྲས་བུར་དྲན། །གང་ཞིག་ལུས་དང་ངག་སེམས་
གདོད་མ་སྟེ། །འདི་ལ་སྲིད་དང་ཞི་བ་བྱེ་བྲག་མེད། །དོན་དམ་གདོད་མའི་གཤིས་ལ་རབ་
བརྟགས་ནས། །ནཱ་ད་མཆོག་དང་རྣམ་པར་རིག་པ་ཡི། །སྟོང་ཆེན་དེ་བཞིན་སྒྱུ་འཕྲུལ་དྲྭ་བའི་
གཟུགས། །འདི་དག་རྣམས་སུ་ཡེ་ནས་རྟོགས་ན་ཀོ།དེ་ལྟར་གནད་གསུམ་རྣལ་འབྱོར་ཆེན་
པོ་ཡི། །རྒྱུད་དོན་ཟབ་དང་རྒྱ་ཆེའི་ངེས་གསང་སྟེ། །དག་བྱེད་ལ་ཡང་ཕྱོགས་གཅིག་མཁས་
པས་རིག །ཡང་ན་ཕྱི་མ་རྣལ་འབྱོར་རྒྱུད་བཞིན་ཤེས། །དེང་འདིར་ངེས་པ་གཞན་ཡང་གནོད་
བྱེད་དང༌། །ལས་དང་སྲུང་པོ་གདོད་ནས་མེད་རྟོགས་པ། །བསྲུང་བའི་འཁོར་ལོ་འདི་ནི་དམ་
པའི་དོན། །འདི་ནི་རྡོ་རྗེ་ཐེག་པ་སྤྱི་ཡི་ལུགས། །ཕ་རོལ་ཕྱིན་གཞུང་ལས་ཀྱང་ངེས་པར་བྱོས། །
རྡོ་རྗེ་རྣམ་བཞི་བྱིན་གྱིས་བརླབས་པ་དང༌། །དབང་བསྐུར་ས་བཅུའི་རིམ་པ་དང་སྦྱོར་བ། །
དེ་བཞིན་དངོས་གཞིའི་ཏིང་འཛིན་རྣམ་གཉིས་དང༌། །རྣལ་འབྱོར་བླ་མེད་ཇི་བཞིན་འདི་ལ་
མཛེས། །དེ་ལྟར་གསུམ་ལས་བར་པ་ཆ་མཐུན་ཙམ། །རྣམ་བཞིའི་རྡོ་རྗེ་བྱིན་གྱིས་བརླབས་
པ་ལས། །ཡེ་ཤེས་རྡོ་རྗེ་འགྱུར་བྲལ་བདེ་བ་སྟེ། །ཐིག་ལེར་ལྟ་དང་རང་ངོ་ཤེས་པའི་ཚུལ། །

དེ་ནས་དངོས་གཞིའི་ཏིང་ངེ་འཛིན་རྣམ་གཉིས། །ཞིང་གི་རྣལ་འབྱོར་དབང་པོ་ཐམས་ཅད་
པ། །རྣམ་ཀུན་མཆོག་ལྡན་སྟོང་ཉིད་དམ་པའི་དོན། །འཆི་མེད་རྣལ་འབྱོར་བདེ་བ་དམ་པ་
སྟེ། །རང་རིག་རྣམ་མེད་སྟོང་པ་ཉིད་དབྱེར་མེད། །འདིར་ནི་མཆན་ཁུང་བསྡམས་པའི་སྦྱོར་
བ་དང༌། །སྲོག་རྩོལ་བཀག་དང་ལྕེའུ་ཆུང་སྦྱོར་བ་དང༌། །རླུང་གི་གནད་ཀྱང་རྣལ་འབྱོར་ལྡན་
པས་བྱ། །དུས་འཁོར་རྡོ་རྗེ་གདན་བཞི་སོགས་དང་མཐུན། །འདིར་ནི་མདོར་བསྡུས་བཤད་
པ་སྟེ། །མང་བས་འཇིགས་པའི་བློ་ལྡན་ལའོ། །འཐད་པར་བཅས་པ་རྣམས་གཞན་དུ། །བྲིས་
དང་རྒྱུད་སྡེ་རྣམས་སུ་ལྟོས། །དེ་ལྟར་བཤད་ནས་བླ་མ་ལ། །འགྲོ་འདི་འཆི་མེད་གནས་ལ་
དེངས། །བཀོད་ཅེས་བདག་ནི་ཕྱག་འཚལ་ཞིང༌། །ང་རོ་རིང་དུ་འབོད་པར་བྱེད། །གང་ལ་
བསྙེན་པས་འཇིགས་པ་ཀུན། སྐྱོབས་མཛད་འཕགས་མ་སྒྲོལ་མ་དང༌། །གང་གི་ལམ་འདི་
གསལ་མཛད་པའི། །ཡིད་བཞིན་ནོར་བུ་སྦྱིན་པ་ལའང༌། །དགེ་འདིས་ས་སྐྱོང་རྣམས་ཀྱང་
རིགས་པའི་ལམ་ཞུགས་ཤིང༌། །སྐྱེ་དགུ་རྣམས་ཀྱང་དགེ་བར་མོས་ཤིང་རབ་སྦྱོར་ལ། །ཉེར་
འཚེ་ཀུན་ཞི་བདེ་བའི་ཉིན་དང་ཉིན་ལ་སྤྱད། །མི་རིང་བར་ཡང་ཐམས་ཅད་གཡུང་དྲུང་དཔལ་
ཐོབ་འགྱུར། །ཞེས་པ་འདི་ཡང་ཤཱཀྱའི་དགེ་སློང་ཀུན་དགའ་སྙིང་པོས་སྦྱར་བ་སྟེ་འགྲོ་ལ་ཕན་
པའི་སླད་དུའོ།། །།བཀྲ་ཤིས།
རྒྱས་པར་དགའ་ན་རྒྱས་པར་རྒྱུད་སྡེ་ལས། །འབྲིང་དུ་དགའ་ན་གཞན་དུ་བྲིས་ལ་ལྟོས། །
འདི་ནི་བསྡུས་པ་དགའ་བའི་དོན་དུ་སྟེ། །འཆི་མེད་རྡོ་རྗེ་ལམ་བཟང་མཚོན་དཔེའོ། །འདི་
རྣམས་མྱུར་དུ་བྲི་འདོད་ཡོད་ཀྱང༌། ལེ་ལོའི་ངང་དུ་རིང་མོར་འཁྱམ་པ་ལས། སླར་ཡང་མྱུར་
དུ་གྱིས་ཞེས་བཀས་བསྐུལ་བ་ན། སྔར་གྱི་འབྲི་འཕྲོ་དམན་མ་ཡང་མྱུར་དུ་གྲུབ་པར་བགྱིས་
པ། ལེགས་བཤད་ཕྲ་མོར་གྱུར་པ་ཏེ་པོར་ཤིན་ཏེ་མ་ཉིད་དུ་བས་པས། མཁས་པ་རྣམས་ཀྱི་
གཟིགས་ན་སྒྲ་དོན་གྱི་གནས་ལ་ཉེས་པ་མང་དུ་ཡོད་མོད། དེ་ལྟ་ན་ཡང་བླ་མ་མཆོག་ལས་

མན་ངག་ཕྲ་མོ་རིག་ཅིང༌། ངེས་པའི་དོན་ལ་ཅུང་ཟད་ཡིད་ཕྱོགས་ཤིང་གོ་བ་རྙེད་པས། དེང་
སང་གི་ཆེན་པོ་འགས་དཔེ་སྣ་མང་པོའི་ཚིག་བསྡུས་ནས། རང་གི་བྱས་ཞེས་བྲིས་པ་དག་
{དུག་[དུ་མ་]བསྡུས་པའི་གོས་ལྟ་བུ་རྣམས་གཞན་ལ་མེད་པའི་ཁྱད་འཕགས་སུ་འདོད་པ་
རྣམས་ལས་ནི་མཆོག་གོ །གཞན་ཡང་འདི་སེམས་ཅན་ལ་གཅིག་ཏུ་ཕན་སེམས་ཁོ་ནས་བྱས་
པའི་ཕྱིར། །ཅི་ཉེས་ཡོད་དམ་མེད་ཀྱང་བླ། །འཛེམ་པ་མེད་པར་སྨྲས་པ་ལ། །མ་ཡིས་བུ་ལ་བྱ་
བ་བཞིན། །མཁས་པ་རྣམས་ཀྱིས་བཟོད་མཛད་རིགས།། །།ཤུ་བྷ་མསྟུ་སརྦ་ཛཱ་ག་ཏཾ། །
༄༅། །དེ་ནས་འདིར་གཞན་ཡང་མན་ངག་གི་ངེས་པ་སྦྱིན་པ་ནི། མཆན་ཁུང་སོགས་
ཀྱི་དོན། མཆན་ཁུང་སྦྱོར་བ། སྲོག་རྩོལ་བཀག་པའི་སྦྱོར་བ། ལྕེའུ་ཆུང་སྦྱོར་བ་གསུམ་སྟེ།
འདིའི་རིམ་པ་ནི། རྣལ་འབྱོར་གཉིས་ཀྱི་དང་པོར་གསལ་བཏབ་ནས། རླུང་ལན་གསུམ་ཕྱིར་
བསལ། རླུང་སྣ་གཡས་ནས་རྒྱུ་ན་གཡས་དང༌། གཡོན་ནས་རྒྱུ་ན་གཡོན་གྱི་སྲིན་ལག་གིས།
རང་རང་ཕྱོགས་ཀྱི་སྣ་བུག་བཀག་སྟེ། སྣ་བུག་གཅིག་ཤོས་ནས་སླར་ཡང་ཕྱིར་ལན་གཅིག་
དབྱུང༌། དེ་ནས་ཡང་ཅིག་ཤོས་བཀག་ནས། སྔར་བཀག་པའི་ཕྱོགས་ནས་རྔུབས་པས། ཞིང་
རྣམས་ཅུང་ཟད་གཡོ་བར་བསམ། དེ་ནས་ལག་གཉིས་དབུས་འཁྱུད་ལྟར་བསྣོལ་ཏེ། སྦར་
བ་གཉིས་ཀྱིས་མཆན་ཁུང་དྲག་ཏུ་བསྡམས་ལ། ཞིང་རབ་འབྱམས་སྣང་ལ་རང་བཞིན་མེད་
པ་ལ་སེམས་བཟུངས། རླུང་ཕྱིར་འབུད་པ་ན། སྲིན་ལག་གི་སྦྱོར་བ་སྔར་བཞིན་ལ། ཡིད་མི་
དམིགས་པར་འཇོག །འདི་ནི་དུས་ཀྱི་མཚན་མ་རིང་བ་དག་བྱུང་ན་ཉི་ཕྱེད་ཡན་ཆད་དུ་བརྩོན་པས་ནན་ཏན་བྱས་པ་འཆི་
བསླུ་ངེས་པ་སྟེ། དུས་གཞན་དུ་ལན་བདུན་སོགས་ཅི་རིགས་པའོ། །
ལྕེའུ་ཆུང་སྦྱོར་བ་ནི་འཆི་མེད་ཀྱི་རྣལ་འབྱོར་ལ་ཏེ་རླུང་ལན་གསུམ་ཕྱིར་བསལ་ནས། ལྟེ་
བར་རླུང་ཁ་སྦྱར། ལྕེ་ཕུགས་སུ་བཟློག་པས་ལྕེ་ཆུང་དྲིལ་ནས། ཅུང་ཟད་བསྐྱོད་པ་ན། ཞིང་
རྣམས་བག་ཙམ་གཡོ་ཞིང༌། བདུད་རྩི་འབབས་པ་སོགས་སྒོམས། འདི་ཡང་ལན་བདུན་

ལ་སོགས་པ་བྱ་ལ། སྲོག་རྩོལ་བཀག་པ་ནི་རྣལ་འབྱོར་གཉིས་ཀར་ཏེ། དམིགས་པ་སོ་སོ་
ལ་སེམས་བཟུང༌། སྔགས་ཀྱི་སྒྲ་ཙམ་དྲན་བཞིན་པས་སྲོག་རྩོལ་བཀག །རླུང་ཕྱིར་འགྲོ་བ་
སྔགས་ངག་ཏུ་བརྗོད། ཇི་ཙམ་ནས་སྔགས་ཀྱི་སྒྲ་ཙམ་ལ་ཡིད་བཟླས་སུ་བྱས་ནས། དམིགས་
མེད་དུ་མཉམ་པར་བཞག །འདི་བྱ་སྤྱོད་དང་མཐུན་ལ། གོང་མ་གཉིས་བླ་མེད་བཞིན་ཏེ། དེ་
ལ་དང་པོ་གདན་བཞིར་མཆན་ཁུང་སྦྱོར་བ་ཞེས་གསུངས་པ་དང༌། དུས་ཀྱི་འཁོར་ལོ་ནུ་མ་
ཉེད་པའི་སྦྱོར་བ་ཞེས་གསུངས་པ་དང་ཆ་མཐུན་ཞིང༌། ངེས་པ་ཡང་དེ་དག་ལས་རིག་དགོས་
ལ། གཉིས་ཨ་དཱི་བུདྡྷ་ར་བདུད་རྩི་ལྕེ་སྦྱོར་ཞེས་ཁ་ཊྭཱཾ་ག་ཡོ་གའི་ཡན་ལག་ཏུ་གསུངས་པ་དང་
ཆ་མཚུངས་ཤིང་ངེས་གསང་ནི་དེ་ཉིད་དམ། ཨཽ་ཌྷ་ན་ལས་ཛི་ཧྭ་ཡོ་ག་ཞེས་གསུངས་པ་ལས་
ངེས་དགོས་ལ། མདོར་ན་དེ་རྣམས་སུ་རྒྱས་པར་རྟོགས་འཚལ་ལ། འདི་ནི་དཔེ་མཁྱུད་དུ་གྱུར་
ན། སློབ་དཔོན་ཉིད་རྣམ་པར་ལྟུང་བར་འགྱུར་བ་ཁོ་ན་ལ་བསམ་ནས་མན་ངག་གི་རིམ་པ་
ཙམ་མོ། །
འདིར་སྨྲས་པ། འཕོ་བའི་བག་ཆགས་རང་བཞིན་ཡེ་ཤེས་རླུང༌། །དྷཱུ་ཏཱིའི་འཚོ་བ་འགོག་
པར་བརྩོན་པ་གང༌། །བདེ་ཆེན་དམ་པའི་དོན་ཆེན་དཔའ་བོ་དེས། །ཕྱོགས་གྲོལ་ཁྱིམ་དུ་ནམ་
ཡང་བཅོམ་པར་གྱུར། །ཡུལ་ལ་ཤིན་ཏུ་གཡོ་དང་ཆགས་པ་སྟེ། །རྡོ་རྗེ་ལྟུང་དང་དབང་པོའི་
གྲོང་འཇོམས་པ། །འཇུག་ནས་ལྡང་བའོ་ཡེ་ཤེས་རྡོ་རྗེ་གང༌། །ལྕེའུ་ཆུང་སྦྱོར་ལྡན་འགྱུར་བྲལ་
ས་ཧཱ་ཛཱཾ། །གཞན་ཡང་ལམ་འདིའི་ངེས་གསང་ཤེས་འདོད་ན། །དང་པོའི་སངས་རྒྱས་ཐེག་པ་
ཀུན་གྱི་ཕུལ། །དེ་བཞིན་དཔལ་ལྡན་འདུས་དང་དྲ་བ་སྡོམ། །རྡོ་རྗེ་སློབ་དཔོན་བསྙེན་བྱས་
མཉམ་པར་བྱོས། །འདི་ཟབ་གནད་དུ་བསམ་ནས་རེ་ཤིག་མི་འབྲིའོ་སྙམ་པ་ལས། གནད་
རྣམས་མ་སྦས་པར་བྲིས་ཤིག་ཅེས་བཀའ་བྱུང་བའི་དབང་ལས་བྲིས་པ་སྟེ། དེའང་མགྲོན་གྱི་
ཚུལ་དུ་བྲིས་ལགས་ཤིང༌། །སླད་ནས་དཀྱུས་སུ་བཙུད་ཀྱང་མི་རུང་བ་མེད་པར་སེམས། འོན་

ཀྱང་ཅུང་ཟད་གུ་ཧྱ་ཀ་ཏོ།། །།ཞུས་སོ། །ཀ་ལྱཱ་ཎཾ།

༄༅། །སྒྲོལ་དཀར་ཡིད་བཞིན་འཁོར་ལོའི་ཆོག་སྒྲིག་ལེགས་པར་
བཀོད་པ་ངག་འདོན་རབ་གསལ་བཞུགས་པའི་
དབུ་ཕྱོགས་སོ། །
༄༅། །ན་མཤྩིཏྟ་བཛྲ་ཡ། ལྷ་མོ་ཡིད་བཞིན་འཁོར་ལོའི་ཞབས་ལ་གུས་པར་ཕྱག་འཚལ་ལོ། །ཡར་ངོའི་ཚེས་
བརྒྱད་ལ་སོགས་པ། གཟའ་སྐར་དུས་སྦྱོར་བཟང་བ་ལ། དབེན་པའི་གནས་སུ་མཎྜལ་དྲི་བཟང་གིས་བྱུགས་ལ། པདྨ་འདབ་
བརྒྱད་དཀར་པོ་བྲིས་པའི་ལྟེ་བར་ལྷ་མཚན་ནམ། །ཏཱཾཿཡིག་དཀར་པོ་བྲིས་པའི་སྟེང་དུ་ཁྲེའུའཾ་མཉྫིའི་སྟེང་དུ། བུམ་པ་མཚན་ཉིད་
དང་ལྡན་པ་བཀོད་པའི་ནང་དུ། ནས། ཏིལ། གྲོ། སྲན་མ། འབྲས་ཏེ་འབྲུ་ལྔ། གསེར། དངུལ། མུ་ཏིག །མུ་མེན། བྱི་རུ་སྟེ་
རིན་པོ་ཆེ་ལྔ། ཚུ་དག །དབང་ལག སླེ་ཏྲེས། ཀནྜ་ཀ་རི། ཨུཏྤ་ལ་སྟེ་སྨན་ལྔ་དང༌། ག་བུར། ཛཱ་ཏི། གུར་གུམ། ཙནྡན་དཀར་
དམར། ཨ་ཀ་རུ་སྟེ་དྲི་ལྔ་དང༌། ཏིལ་ལམ། གསེར། ལན་ཚྭ། མར། བུ་རམ། སྦྲང་རྩི་སྟེ་སྙིང་པོ་ལྔ། མདོར་ན་སྨན་བཟང་པོ་
ཅི་འཛོམ་བཅུག །ཆུ་གཙང་མ་སྲོག་ཆགས་མེད་པས་སུམ་གཉིས་ཙམ་བཀང་ལ། རས་སམ་དར་དཀར་པོ་སྣ་ཚང་ལ་སོགས་པའི་
མགུལ་འཆིངས་སྤྲོག་གསུམ་པ་བྱ། དཔག་བསམ་གྱི་ཤིང་ངམ། འབྲས་བུ་ཅན་གྱི་ཤིང་རློན་པས་ཁ་བརྒྱན། མེད་ན་ཀུ་ཤའི་མྱུ་
གུ་བཅུག་པའི་དབུས་སུ། དུང་ཆོས་དྲི་བཟང་པོའི་ཆུས་བཀང་བ་བཞག རྡོ་རྗེ་གཟུངས་ཐག་དང་བཅས་པ་བཀོད། འདི་ཉིད་ཀྱི་
རྟེན་བཞུགས་སུ་གསོལ། རྟེན་བྱིན་བརླབས་ཅན་གཞན་ཡང་མང་དུ་བཅའོ། །མཎྜལ་གྱི་མཐའ་མཆོད་པས་བསྐོར། རིན་པོ་ཆེའི་
སྣོད་དུ་དཀར་གསུམ་ལས་གྲུབ་པའི་གཏོར་མ་ཟླུམ་པོ་ཆེ་ཆུང་ཅི་རིགས་པ་གང་འབྱོར་བཤམས་ལ། དཔོན་སློབ་སྟན་བདེ་བ་ལ་
འདུག་ནས། ལས་ཀྱི་སློབ་མས་སྔོན་འགྲོ་གཏོར་མ་བཤམས་པ་ལ། ཨོཾ་བཛྲ་ཡཀྵ་ཧཱུཾ། གསུམ་བརྗོད། ཨོཾ་སྭ་བྷཱ་ཝ་
ཤུདྡྷ་སརྦ་དྷརྨཿསྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་ཨོཾ་ལས་རིན་པོ་ཆེའི་སྣོད་ཡངས་ཤིང་རྒྱ་
ཆེ་བ་རྣམས་ཀྱི་ནང་དུ། ཨོཾ་ཨཱཿཧཱུཾ་འོད་དུ་ཞི་བ་ལས་བྱུང་བའི་ལྷ་རྫས་ལས་གྲུབ་པའི་གཏོར་མ་

དྭངས་ཤིང་ཐོགས་པ་མེད་པ། ས་དང་ནམ་མཁའ་བར་སྣང་ཁྱབ་པ། ཟག་པ་མེད་པའི་བདེ་
བ་ཁྱད་པར་ཅན་བསྐྱེད་པར་བྱེད་པའི་རང་བཞིན་དུ་གྱུར། ཨོཾ་ཨཱཿཧཱུཾ་ཧ་ཧོཿཧྲིཿ ཕྱག་རྒྱ་དང་བཅས་
པས་ལན་གསུམ་གྱི་བྱིན་གྱིས་བརླབས། དེ་ནས་སྡེ་བརྒྱད་སྤྱན་དྲངས་བར་བསམ་ལ། ལྷ་དང་ཀླུ་དང་གནོད་སྦྱིན་ལྟོ་
འཕྱེ་གྲུལ། །ནམ་མཁའ་ལྡིང་དང་འདབ་བཟང་ལུས་སྲུལ་པོ། །དྲི་ཟ་སྲིན་པོ་གདོན་གྱི་རིགས་
རྣམས་དང༌། །གང་དག་ས་ལ་གནས་པའི་རྫུ་འཕྲུལ་ཅན། །བུམ་སྨད་བཅས་ཤིང་གཡོག་
འཁོར་བཅས་པ་ལ། །བདག་གི་པུས་མོ་ས་ལ་གཙུགས་ནས་ནི། །ཐལ་མོ་སྦྱར་ནས་ཁྱེད་ལ་
གསོལ་འདེབས་ཀྱིས། །གསན་ནས་ཕན་གདགས་སླད་དུ་འདིར་གཤེགས་ཤིག །གཏོར་མའི་
ཕྱོགས་འཚམས་བརྒྱད་དུ་འཁོད་པར་གྱུར། པདྨ་ཀ་མ་ལ་ཡེ་སྟྭཾ། ཨོཾ་དེ་བ། ནཱ་ག ཡཀྵ། གན་
དྷརྦྷ། ཨ་སུ་ར། ག་རུ་ཌ། ཀིན་ན་ར། མ་ཧོ་རཱ་ག །མ་ནུ་ཥྱ། ཨ་མ་ནུ་ཥྱ་ས་པཱ་རི་ཝཱ་ར་ན་མཿསརྦ་
ཏ་ཐཱ་ག་ཏེ་བྷྱོཿ བི་ཤྭ་མུ་ཥེ་བྷྱཿ སརྦ་ཐཱ་ཁཾ། ཨུརྒ་དེ་སྥ་ར་ཎ་ཨི་མཾ་ག་ག་ན་ཁཾ། གྷྲྀཧྞ་དཾ་བ་ལིཾ་
ཏྱེ་སྭཱཧཱ། ལན་གསུམ་གྱིས་འབུལ། ཨོཾ་བཛྲ་ཨརྒྷཾ་པྲ་ཏིཙྪ་ཡེ་སྭཱཧཱ། པཱ་ཏྱཾ་པྲ་ཏཱིཙྪ་ཡེ་སྭཱཧཱ། ཨོཾ་བཛྲ་པུཥྤེ་
ཨཱཿཧཱུཾ། ཨོཾ་དྷུ་པེ་ཧཱུཾ། ཨོཾ་ཨཱ་ལོ་ཀེ་ཧཱུཾ། ཨོཾ་གྷནྡྷེ་ཧཱུཾ། ཨོཾ་ནྱེ་ཝི་ཏྱེ་ཧཱུཾ། ཨོཾ་ཤཔྟ་ཨཱཿཧཱུཾ། འབྱུང་པོ་གང་
དག་རི་རབ་སྟེང་གནས་དང༌། །དགའ་བའི་ཚལ་དང་ལྷ་ཡི་གནས་རྣམས་དང༌། །ཤར་ནུབ་
རི་དང་ཉི་ཟླའི་ཁྱིམ་རྣམས་དང༌། །རི་བོ་ཀུན་ལ་གང་དག་གནས་པ་དང༌། །རིན་ཆེན་གླིང་ན་
ལྷག་པར་གནས་པ་དང༌། །ཆུ་བོ་ཀུན་དང་ཆུ་ཡི་མདོ་རྣམས་དང༌། །མཚོ་དང་རྫིང་བུ་ལྡིང་ཀ་
ཆུ་ངོགས་དང༌། །གཡའ་ཆུ་སིལ་མ་ཅན་ན་གང་གནས་དང༌། །གྲོང་དང་ཕྱུགས་ལྷས་གྲོང་ཁྱེར་
སྟོང་པ་དང༌། ཁང་སྟོང་དག་དང་ལྷ་ཡི་ཁང་པ་དང༌། །གཙུག་ལག་ཁང་དང་མཆོད་རྟེན་གནས་
རྣམས་དང༌། །དཀའ་ཐུབ་གནས་དང་གླང་ཆེན་བྲེས་རྣམས་དང༌། །རྒྱལ་པོའི་དཀོར་ཁང་དག་
ན་གང་གནས་དང༌། །ལམ་སྲང་གསུམ་མདོ་དང་ནི་བཞི་མདོ་དང༌། །གང་དག་ལམ་པོ་ཆེ་
དང་ཤིང་གཅིག་དྲུང༌། །དུར་ཁྲོད་ཆེན་པོ་ནགས་ཚལ་ཆེན་པོ་དང༌། །སེང་གེ་དྲེས་དང་གཅན་

གཟན་གནས་དག་དང༌། །འབྲོག་ཆེན་འཇིགས་སུ་རུང་ལ་གང་གནས་དང༌། །གང་དག་གླིང་
མཆོག་དག་ན་གནས་པ་དང༌། །ལྷུན་པོ་དུར་ཁྲོད་དག་ན་གནས་པ་རྣམས། །རབ་ཏུ་དགྱེས་
ཤིང་མགུ་བར་གྱུར་ནས་སུ། །ཕྲེང་བ་མེ་ཏོག་དྲི་དང་བྱུག་པ་དང་། །བསྟོད་དང་གཏོར་མ་མར་
མེ་གུས་འབུལ་བས། །འདི་དག་གསོལ་ཞིང་ལེགས་པར་བསྣམས་ནས་ཀྱང༌། །བདག་གི་
ལས་ཀྱི་འབྲས་བུ་མཆིས་པ་མཛོད། །མཆོད་སྦྱིན་གཏོར་མ་འདི་བསྣོམས་ལ། །རྣལ་འབྱོར་
བདག་ཅག་འཁོར་བཅས་ལ། །ནད་མེད་ཚེ་དང་དབང་ཕྱུག་དང༌། །དཔལ་དང་གྲགས་དང་
སྐལ་བ་བཟང༌། །ལོངས་སྤྱོད་རྒྱ་ཆེན་ཀུན་ཐོབ་ཅིང༌། །ཞི་དང་རྒྱས་ལ་སོགས་པ་ཡི། །ལས་
ཀྱི་དངོས་གྲུབ་བདག་ལ་སྩོལ། །དམ་ཚིག་ཅན་གྱི་བདག་ལ་བསྲུངས། །དངོས་གྲུབ་ཀུན་གྱི་
གདོང་གྲོགས་མཛོད། །དུས་མིན་འཆི་དང་ནད་རྣམས་དང༌། །གདོན་དང་བགེགས་རྣམས་
མེད་པར་མཛོད། །རྨི་ལམ་ངན་དང་མཚན་མ་ངན། །བྱ་བྱེད་ངན་པ་མེད་པར་མཛོ། །འཇིག་
རྟེན་བདེ་ཞིང་ལོ་ལེགས་དང༌། །འབྲུ་རྣམས་འཕེལ་ཞིང་ཆོས་འཕེལ་བ། །བདེ་ལེགས་ཕུན་
སུམ་ཚོགས་པ་དང༌། །ཡིད་ལ་འདོད་པ་ཀུན་འགྲུབ་མཛོད། །འབྱུང་པོ་མཐུ་བོ་ཆེ་དཀར་པོའི་
ཕྱོགས་ལ་དགའ་བ་རྣམས་ཀྱི་དཀྱིལ་འཁོར་གྱི་བྱ་བ་མཐར་ཕྱིན་པར་མཛོད་ཅིག །གང་དག་
ནག་པོའི་ཕྱོགས་གསང་སྤྱོད་ལྟ་བར་མི་དབང་བ་རྣམས། འདིར་མ་གནས་པར་གཞན་དུ་སོང་
ཞིག ཨོཾ་སུམ་བྷ་ནི་སུམ་བྷ་ཧཱུཾ་ཧཱུཾ་ཕཊ། ཨོཾ་གྲྀཧྞ་གྲྀཧྞ་ཧཱུཾ་ཧཱུཾ་ཕཊ། ཨོཾ་གྲྀཧྞ་པཱ་ཡ་གྲྀཧྞ་པཱ་ཡ་ཧཱུཾ་ཧཱུཾ་
ཕཊ། ཨོཾ་ཨཱཿན་ཡ་ཧོ། བྷ་ག་ཝཱན་བིདྱ་རཱ་ཛཱ་ཧཱུཾ་ཧཱུཾ་ཕཊ། ཨོཾ་སརྦ་བུད་ཏ་གད་ཚ། བསྡུས་པ་ན་གོང་
གི་སྔགས་ཀྱིས་སྤྱན་འདྲེན། སྔགས་འབུལ། སྔགས་མཆོད། འབྱུང་པོ་གང་དག་ནས། བདག་གི་ལས་ཀྱི་འབྲས་བུ་
མཆིས་པར་མཛོད་ཅེས་པའི་བར་བྱས་ལ། ཨོཾ་སརྦ་བུད་ཏ་གད་གཉིས་ཚ་ཞེས་བརྗོད་དོ། །མཆོད་རྫས་རྣམས་ལ་
དམིགས་ནས། ཨོཾ་བཛྲ་ཡཀྵ་ཧཱུཾ། གིས་བསང༌། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། སྟོང་པའི་
ངང་ལས་ཨོཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཧཱུཾ་ཧཱུཾ་དཔག་ཏུ་མེད་

པ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག བདུག་
སྤོས། མར་མེ། དྲི་ཆབ། ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ། ས་དང་
ནམ་མཁའ་བར་སྣང་ཐམས་ཅད་ཁྱབ་པ། ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་
མཆོད་པའི་སྤྲིན་ཕུང་ལྟ་བུ་བསམ་གྱིས་མི་ཁྱབ་པ་དབང་པོ་དྲུག་གི་སྤྱོད་ཡུལ་དུ་ཟག་པ་མེད་
པའི་བདེ་བའི་ཁྱད་པར་ཅན་བསྐྱེད་ནུས་པ། ནམ་མཁའ་དང་མཉམ་པར་གྱུར། ཨོཾ་ཨརྒྷཾ་པྲ་
ཏཱིཙྪ་སྭཱཧཱ། པཱ་ཏྱཾ་པྲ་ཏཱིཙྪ་སྭཱཧཱ། ཨོཾ་བཛྲ་པུཥྤེ་ཨཱཿཧཱུཾ། ཨོཾ་བཛྲ་དྷུ་པེ་ཨཱཿཧཱུཾ། ཨོཾ་བཛྲ་ཨཱ་ལོ་ཀེ་ཨཱཿཧཱུཾ།
ཨོཾ་བཛྲ་གནྡྷེ་ཨཱཿཧཱུཾ། ཨོཾ་བཛྲ་ནྱེ་ཝེ་ཏེ་ཡེ་ཨཱཿཧཱུཾ། ཨོཾ་བཛྲ་ཤཔྟ་ཨཱཿཧཱུཾ། ཨོཾ་བཛྲ་གནྡྷེ། ར་ཎི་ཏ།
པྲ་ར་ཎི་ཏ། སཾ་པྲ་ར་ཎི་ཏ། སརྦ་བུད་ཏ་ཀྵེ་ཊ་པྲ་ཙ་ལི་ཏེ། པྲཛྙཱ་པ་ར་མི་ཏ། ནཱ་ཏ་སཾ་བྷ་ཝེ་ཏ།
བཛྲ་དྷརྨཱ་ཧྲི་ཏ་ཡ། སནྟོ་ཥ་ནི་ཧཱུཾ་ཧཱུཾ་ཧཱུཾ་ཧོ་ཧོ་ཧོཿཨ་ཁཾ་སྭཱཧཱ།
བདག་དང་འགྲོ་བ་ཁམས་གསུམ་ནམ་མཁའ་དང་མཉམ་པའི་སེམས་ཅན་ཐམས་ཅད་
ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་
ཕྲིན་ལས་ཐམས་ཅད་ཀྱི། ངོ་བོ་ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས།
འཕགས་པའི་དགེ་འདུན་ཐམས་ཅད་ཀྱི་མངའ་བདག་རྩ་བ་དང་རྒྱུད་པར་བཅས་པའི་
དཔལ་ལྡན་བླ་མ་དམ་པ་རྣམས་དང༌། ཡི་དམ་དཀྱིལ་འཁོར་གྱི་ལྷ་ཚོགས་རྣམས་ལ་སྐྱབས་
སུ་མཆིའོ། །སངས་རྒྱས་ལ་སྐྱབས་སུ་མཆིའོ། །ཆོས་ལ་སྐྱབས་སུ་མཆིའོ། །དགེ་འདུན་ལ་
སྐྱབས་སུ་མཆིའོ། །ཆོ་ག་ཚར་རེ་ལ་ལན་བརྒྱ་དང་བརྒྱད་དམ། ལྔ་བཅུའམ། ཉི་ཤུ་རྩ་གཅིག་གམ། བདུན་ལས་ཉུང་
བར་མི་བྱ། དེ་ནས། སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། །བྱང་ཆུབ་བར་དུ་བདག་
ནི་སྐྱབས་སུ་མཆི། །བདག་གིས་སྦྱིན་སོགས་བགྱིས་པའི་བསོད་ནམས་ཀྱིས། །འགྲོ་ལ་
ཕན་ཕྱིར་སངས་རྒྱས་འགྲུབ་པར་ཤོག །ལན་གསུམ་བྱ། རང་སྐད་ཅིག་གིས་སྒྲོལ་མ་དཀར་མོར་
གསལ་བའི་ཐུགས་ཀར་ཟླ་བའི་དཀྱིལ་འཁོར་གྱི་དབུས་སུ། རང་སེམས་ཏཱཾཿཡིག་དཀར་པོར་

གྱུར་པ་ལས་འོད་འཕྲོས། ལུས་ཀྱི་ནང་དཀར་མེར་གང༌། ཚེ་ཐོག་མ་མེད་པ་ནས་བསགས་
པའི་སྡིག་སྒྲིབ་ཐམས་ཅད་སྦྱངས། འོད་ཕྱིར་འཕྲོས་པས། པོ་ཏ་ལ་ནས་རྗེ་བཙུན་མ་སྒྲོལ་
མ་དཀར་མོ་ལ་སངས་རྒྱས་བྱང་སེམས་དཔག་ཏུ་མེད་པས་བསྐོར་བ་ལ། བླ་མ་འོད་དཔག་
མེད་ཀྱི་རྣམ་པ་ཅན་གྱི་གཙོ་མོའི་དབུ་བརྒྱན་པ། མདུན་གྱི་ནམ་མཁའ་སྤྱན་དྲངས། བསམ་ལ།
ན་མོ་གུ་རུ་བྷྱཿ ན་མཿཨཱརྱ་ཏཱ་རེ་བུདྡྷ་བོ་དྷི་སཏྭ་ས་པ་རི་ཝཱ་ར་མཎྜ་ལ་བྷྱཿ གང་གི་དྲིན་གྱིས་
བདེ་ཆེན་ཉིད། །སྐད་གཅིག་ཉིད་ལ་འཆར་བ་གང༌། །བླ་མ་རིན་ཆེན་ལྟ་བུའི་སྐུ། །རྡོ་རྗེ་ཅན་
ཞབས་པད་ལ་འདུད། །སངས་རྒྱས་ཀུན་གྱི་རང་བཞིན་སྐུ། །སློབ་དཔོན་ལ་ནི་བདག་སྐྱབས་
མཆི། །དང་པོར་མེ་ཏོག་ཕོག་པ་ཡི། །དཀྱིལ་འཁོར་ལྷ་ཚོགས་རྣམས་ལ་འདུད། །ཅེས་ཕྱག་བྱས་
སོ་སོའི་ཕྱག་རྒྱ་དང་བཅས་པས། ན་མོ་གུ་རུ་ཨཱརྱ་ཏཱ་རེ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་
སྥ་ར་ཎ་ས་མ་ཡེ་ཨཱཿཧཱུཾ། དེ་བཞིན་དུ་ཐོག་མཐའ་འདྲ་བ་ལ། པཱ་ཏྱཾ། པུཥྤེ། དྷུ་པེ། ཨཱ་ལོ་ཀེ། གྷནྡྷེ། ནྱེ་ཝེ་
ཏེ་ཡེ། ཤཔྟ་རྣམས་ཀྱིས་མཆོད། དཀོན་མཆོག་གསུམ་ལ་བདག་སྐྱབས་མཆི། །སྡིག་པ་ཐམས་ཅད་
སོ་སོར་བཤགས། །འགྲོ་བའི་དགེ་ལ་རྗེས་ཡི་རང༌། །སངས་རྒྱས་བྱང་ཆུབ་ཡིད་ཀྱིས་བཟུང༌། །
སངས་རྒྱས་ཆོས་དང་ཚོགས་མཆོག་ལ། །བྱང་ཆུབ་བར་དུ་བདག་སྐྱབས་མཆི། །རང་གཞན་
དོན་ནི་རབ་གྲུབ་ཕྱིར། །བྱང་ཆུབ་སེམས་ནི་བསྐྱེད་པར་བགྱི། །བྱང་ཆུབ་མཆོག་གི་སེམས་
ནི་བསྐྱེད་བགྱིས་ནས། སེམས་ཅན་ཐམས་ཅད་བདག་གི་མགྲོན་དུ་གཉེར། །བྱང་ཆུབ་སྤྱོད་
མཆོག་ཡིད་འོང་སྤྱད་པར་བགྱི། །འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག །ཅེས་ལན་
གསུམ་བྱ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་
བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག །སྡུག་བསྔལ་མེད་པའི་བདེ་བ་དང་མི་
འབྲལ་བར་གྱུར་ཅིག ཉེ་རིང་ཆགས་སྡང་གཉིས་དང་བྲལ་བའི་བཏང་སྙོམས་ལ་གནས་པར་
གྱུར་ཅིག །ཅེས་པ་ལན་གཅིག་བྱ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོཧཾ། རང་བཞིན་གྱི་སྟོང་པ་

ཉིད་དུ་གྱུར། ཨོཾ་ཤཱུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། སྟོང་པ་ཉིད་ཡེ་ཤེས་རྡོ་རྗེའི་ངོ་བོར་
གྱུར། སྟོང་པའི་ངང་ལས། པཾ་ལས་པདྨ་དཀར་པོ་འདབ་མ་བརྒྱད་པའི་སྟེང་དུ། ཨ་ལས་ཟླ་
བའི་དཀྱིལ་འཁོར་དེའི་སྟེང་དུ་རང་གི་སེམས་ཏཱཾཿཡིག་དཀར་པོ་ལས་འོད་འཕྲོས། སེམས་
ཅན་གྱི་དོན་བྱས་ཚུར་འདུས་ཡོངས་སུ་གྱུར་པ་ལས། རང་ཉིད་རྗེ་བཙུན་མ་སྒྲོལ་མ་དཀར་
མོ་ཡིད་བཞིན་འཁོར་ལོ་སྐུ་མདོག་སྟོན་ཀའི་ཟླ་བའི་འོད་ལྟར་དཀར་བ། ཞལ་གཅིག་ཕྱག་
གཉིས་མ། ཞབས་གཉིས་རྡོ་རྗེ་སྐྱིལ་ཀྲུང་གི་བཞུགས་པ། ཞི་བའི་ངང་ཚུལ་ཅན་གྱི་དབུ་ལ་
སྤྱན་གསུམ་དང་ཕྱག་ཞབས་བཞིའི་མཐིལ་དུ་ཡང་སྤྱན་རེ་རེ་སྟེ། ཡེ་ཤེས་ཀྱི་སྤྱན་བདུན་དང་
ལྡན་པ། ཕྱག་གཡས་མཆོད་སྦྱིན་དང༌། གཡོན་ཨུཏྤལ་དཀར་པོ་སྙན་གྱི་ཐད་ཀར་ཁ་བྱེ་བའི་
ཡུ་བ་མཐེབ་སྲིན་གྱི་ཐུགས་ཀར་འཛིན་པ། དེ་ཡང་དུས་གསུམ་གྱི་སངས་རྒྱས་མཚོན་པའི་
བརྡར། རྩ་བ་གཅིག་ལ་རྩེ་མོ་གསུམ་གྱེས་པ། དབུས་ཀྱི་མེ་ཏོག་ཁ་ཤག་བྱེ་བ། གཡས་ཀྱི་
རྩེ་མོ་མེ་ཏོག་བུང་བའི་འབྲས་བུ་དང༌། གཡོན་གྱི་རྩེ་མོ་མེ་ཏོག་ཁ་མ་བྱེ་བ་བུམ་པར་ཡོད་པ།
དར་དམར་པོའི་ཤམས་ཐབས་དང༌། དར་སྣ་ཚོགས་ཀྱི་སྟོད་གཡོགས་དབང་པོའི་གཞུ་ལྟར་
བཀྲ་བ། དབུ་སྐྲ་ནག་པོ་སྤྱི་བོར་བཅིངས་ཤིང༌། རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ།
ལོ་བཅུ་དྲུག་ལོན་པའི་ན་ཚོད་ཅན། གཞོན་ནུའི་ཉམས་དང་སྒེག་པའི་རྣམ་པས་ཡིད་འཕྲོག་
ཅིང་མཛེས་པར་གྱུར་པ། ཟླ་བའི་རྒྱབ་ཡོལ་དང༌། འོད་ཟེར་དཀར་པོ་སྤྲོ་ཞིང་བསྡུ་བའི་སྐུ་
ཅན། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུཾ། ཧཱུཾ་གི་སྟེང་དུ་ཟླ་བའི་གདན་ལ་
འཁོར་ལོ་དཀར་པོ་རྩིབས་སྟོང་བརྒྱད་པ། མུ་ཁྱུད་ལྔ་དང་ལྡན་པའི་ལྟེ་བར་ཏཱཾཿཡིག་གིས་
མཚན་པ། ཐུགས་ཀའི་ཧཱུཾ་དང་ཏཱཾཿལས་འོད་འཕྲོས། པོ་ཏ་ལ་ནས་རྗེ་བཙུན་སྒྲོལ་མ་དཀར་
མོ་ལ་སངས་རྒྱས་བྱང་སེམས་དཔག་ཏུ་མེད་པས་བསྐོར་བ་སྤྱན་དྲངས། ཨོཾ་ཨཱརྱ་ཏཱ་རེ་ས་པ་
རི་ཝཱ་ར་ཨརྒྷཾ་པྲ་ཏཱིཙྪ་པཱུ་ཛ་མེ་ག་ས་མུ་ཏྲ་སྥ་ར་ན་ས་མ་ཡེ་ཨཱཿཧཱུཾ། དེ་བཞིན་དུ་ཐོག་མཐའ་འདྲ་བ་ལ། པཱ་

ཏྱེཾ། པུཥྤེ། དྷུ་པེ། ཨཱ་ལོ་ཀེ གནྡྷེ། ནྱེ་ཝེ་ཏེ་ཡེ། ཨོཾ་ཨཱརྱ་ཏཱ་རེ་ས་པ་རི་ཝཱ་ར་ཤཔྟ་པཱུ་ཛ་མེ་ག་ས་
མུ་ཏྲ་སྥ་ར་ཎ་ས་མ་ཡེ་ཨཱཿཧཱུཾ། དགུག་གཞུགས་བཅིང་མཉེས་ཀྱི་ཕྱག་རྒྱ་བྱས་ལ། ཛཿཧཱུཾ་བཾ་ཧོཿ གཉིས་སུ་མེད་
པར་གྱུར། སླར་ཡང་ཐུགས་ཀའི་ཧཱུཾ་དང་ཏཱཾཿལས་འཕྲོས་པས། དབང་གི་ལྷ་རིགས་ལྔ་འཁོར་
བཅས་སྤྱན་དྲངས། པཉྩ་ཀུ་ལ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱཧཱ། པཱ་ཏྱེཾ་པྲ་ཏཱིཙྪ་སྭཱཧཱ། ཨོཾ་བཛྲ་
པུཥྤེ་ཨཱཿཧཱུཾ། ཨོཾ་བཛྲ་དྷུ་པེ་ཨཱཿཧཱུཾ། ཨོཾ་བཛྲ་ཨཱ་ལོ་ཀེ་ཏེ་ཨཱཿཧཱུཾ། ཨོཾ་བཛྲ་གྷནྡྷེ་ཨཱཿཧཱུཾ། ཨོཾ་བཛྲ་ནྱེ་ཝེ་
ཏྱེ་ཨཱཿཧཱུཾ། ཨོཾ་བཛྲ་ཤཔྟ་ཨཱཿཧཱུཾ། ཞེས་དབང་ལྷ་ལ་མཆོད་ནས། ཨོཾ་སརྦ་ཏཱ་ཐ་ག་ཏ་ཨ་བྷི་ཥིཉྩ་ཏུ་མཾ་ཞེས་
གསོལ་བ་བཏབ་པས་རིགས་ལྔས། ཨོཾ་བཛྲིར་བྷ་ཝ་ཨ་བྷི་ཥིཉྩ་ཧཱུཾ་ཞེས་གསུང་ཞིང༌། བུམ་
ཆུས་དབང་བསྐུར་བས། སྐུ་གང་དྲི་མ་དག །ཆུ་ལྷག་མ་ཡར་ལུད་པས། འོད་དཔག་མེད་སྤྲུལ་
སྐུའི་རྣམ་པ་ཅན་གྱི་དབུ་བརྒྱན་པར་གྱུར་པ་ལ། སྙིང་གའི་ཧཱུཾ་ལས་འོད་སྤྲོས་པའི་མཆོད་པའི་
ལྷ་མོ་རྣམས་ཀྱིས། བདག་ཉིད་ལ་མཆོད་ཅིང་བསྟོད་པར་གྱུར། འཇིག་རྟེན་ཁམས་ནི་དཔག་
མེད་ན། །མཆོད་ཡོན་ཇི་སྙེད་ཡོད་པ་རྣམས། །སྒྲོལ་མ་འཁོར་དང་བཅས་ལ་འབུལ། །བཞེས་
ནས་བདག་ལ་དགྱེས་པར་མཛོད། ཨོཾ་སརྦ་ཏ་ཐཱ་ག་ཏ་ཨཱརྱ་ཏཱ་རེ་ས་པ་རཱི་ཝ་ར་ཨརྒྷཾ་པྲ་ཏཱིཙྪ་
པཱུ་ཛ་མེ་གྷ་ས་མུ་ཏྲ་སྥ་ར་ཎ་ས་མ་ཡེ་ཨཱཿཧཱུཾ། དེ་བཞིན་དུ་ཨརྒྷཾ་གྱི་གནས་སུ། པཱ་ཏྱེཾ། པུཥྤཾ། དྷུ་པེ། ཨཱ་
ལོ་ཀེ། གནྡྷེ། ནྱེ་ཝེ་ཏེ། ཤཔྟ་རྣམས་འདོན་པ་སྤོས་ལ་མཆོད། དེ་བཞིན་དུ་ཐོག་མཐའ་འདྲ་བ་ལ། ཞབས་བསིལ་
ཇི་སྙེད་ཡོད་པ་རྣམས། །མེ་ཏོག་ཇི་སྙེད་ཡོད་པ་རྣམས། །བདུག་སྤོས་ཇི་སྙེད་ཡོད་པ་རྣམས། །
སྣང་གསལ་ཇི་སྙེད་ཡོད་པ་རྣམས། དྲི་ཆབ་ཇི་སྙེད་ཡོད་པ་རྣམས། །ཞལ་ཟས་ཇི་སྙེད་ཡོད་
པ་རྣམས། །རོལ་མོ་ཇི་སྙེད་པ་རྣམས། །ཞེས་པ་རེ་རེའི་མཚམས་སུ་བཅུག་པས་མཆོད་དོ། །ལྷ་དང་ལྷ་མིན་
ཅོད་པན་གྱི། །ཞབས་ཀྱི་པདྨོ་ལ་གཏུགས་ཏེ། །འཕོངས་པ་ཀུན་ལས་སྒྲོལ་མཛད་མ། །སྒྲོལ་
མ་ཡུམ་ལ་ཕྱག་འཚལ་ལོ། །ཞེས་པས་བསྟོད་དོ། །ལྷའི་སྐུ་སྣང་ལ་རང་བཞིན་མེད་པར་གྱུར་པའི་
ཐུགས་ཀའི་འཁོར་ལོའི་ལྟེ་བའི་ཏཱཾཿཡིག་གི་གཡས་སུ་ཨོཾ། གཡོན་དུ་ཧཱ། དེའི་མཐར་མདུན་

ནས་གཡས་སྐོར་གྱི། མ་མ་ཨ་ཡུ་པུཎྱེ་ཛྙཱ་ན་པུཥྚིཾ་ཀུ་རུ། རྩིབས་བརྒྱད་ལ་མདུན་ནས་གཡས་
བསྐོར་གྱི་ཏཱ་རེ་ཏུཏྟཱ་རེ་ཏུ་རེ་སྭཱཧཱ་རྣམས་རྩིབས་རེའི་སྟེང་དུ། ཡི་གེ་རེ་རེ་ཡོད་པ། མུ་ཁྱུད་དང་
པོ་ལ་མདུན་ནས་གཡོན་སྐོར་གྱི། ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་
ཨཿ གཉིས་པ་ལ་གཡས་སྐོར་གྱི། ཀ་ཁ་ག་གྷ་ང༌། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་
ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵཿ གསུམ་པ་ལ་གཡས་བསྐོར་གྱི། ཡེ་དྷརྨཱ་ཧེ་
ཏུ་པྲ་བྷཱ་ཝཱ། ཧེ་དུན་ཏེ་ཥཱན་ཏ་ཐཱ་ག་ཏོ་ཧྱ་བ་དད། ཏེ་ཥཱཉྩ་ཡོ་ནི་རོ་དྷ་ཨེ་བཾ་བཱ་ཏཱི་མཧཱ་ཤྲ་མ་
ཎཿ བཞི་པ་ལ་རྡོ་རྗེ་སེར་པོའི་ཕྲེང་བ་དང༌། ལྔ་པ་ལ་འོད་ཟེར་དམར་ནག་གི་ཕྲེང་བས་སྐོར་
བ། ཡིག་འབྲུ་རྣམས་ཁ་དོག་དཀར་པོ། ཡིག་འབྲུ་དེ་རྣམས་ལས་འོད་ཟེར་དཀར་པོ་འཕྲོས།
ལུས་ཀྱི་ནང་གང་བས། དུས་དང་དུས་མ་ཡིན་པས་འཆི་བའི་འཇིགས་པ་དང༌། ནད་གདོན་
སྡིག་སྒྲིབ་ཐམས་ཅད་བསལ། འོད་ཟེར་ཕྱིར་འཕྲོས་པས། སྒྲོལ་མ་དཀར་མོ་དང་སངས་རྒྱས་
བྱང་སེམས་ཐམས་ཅད་ཀྱི། ཐུགས་གཉིས་སུ་མེད་པའི་ཡེ་ཤེས་དང༌། འཆི་མེད་ཚེའི་དངོས་
གྲུབ་འོད་ཟེར་དཀར་པོའི་རྣམ་པར་སྤྱན་དྲངས་སྙིང་ཀར་ཐིམ་པས་བདག་སོགས་སེམས་ཅན་
ཐམས་ཅད་ཀྱི་ཚེ་དང་བསོད་ནམས་ཡོན་ཏན་ཐམས་ཅད་རྒྱས་པར་གྱུར། ཨོཾ་ཏཱ་རེ་ཏུཏྟཱ་རེ་
ཏུ་རེ་སྭཱཧཱ། ཞེས་ཡི་གེ་བར་པ་ཉིད་མྱུར་བུལ་སོགས་ཀྱི་སྐྱོན་དང་བྲལ་ཞིང༌། གསལ་ལ་དག་པ། དམིགས་པ་ལ་སེམས་མ་
གཡེངས་པ་ཅི་ནུས་ཀྱི་ཆོ་ག་ཚར་རེ་ལ་བརྒྱ་སྟོང་སོགས་བཟླས་ནས། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱཧཱ། མ་མ་ཨ་ཡུ་པུཎྱེ་
ཛྙཱ་ན་པུཥྚིཾ་ཀུ་རུ་སྭཧཱ། ཞེས་པ་བདུན་ནམ། ཉི་ཤུ་རྩ་གཅིག་གམ། བརྒྱའི་བར་དུ་ཐུན་རེ་ལ་{འདས་[བཟླས]པའི་རྗེས་སུ།
ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཿ ལན་གསུམ། ཀ་ཁ་ག་གྷ་ང་། ཙ་
ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵཿ ཞེས་ལན་
གསུམ། ཡེ་དྷརྨཱ་ཧེ་ཏུ་པྲ་བྷ་ཝཱ། ཧེ་ཏུན་ཏེ། ཥཱན་ཏ་ཐཱ་ག་ཏོ་ཧྱ་བ་དད། ཏེ་ཥཱཉྩ་ཡོ་ནི་རོ་དྷ་ཨེ་བཾ་ཝཱ་
ཏཱི་མཧཱ་ཤྲ་མ་ཎཿ ལན་གསུམ་གྱིས་ལྷག་ཆད་བསྐང༌། བསྡུས་པར་འདོད་ན། མདུན་བསྐྱེད། བསྟོད་པ། ཟུང་འཇུག་གི་རྣལ་

འབྱོར། །སྤྱོད་ལམ་ཟས་ཀྱི་རྣལ་འབྱོར། ཉལ་བའི་རྣལ་འབྱོར། ཐུན་མཚམས་སུ་གཏོར་མ་གཏོང་པ་རྣམས་གཞུང་བཞིན་བྱའོ། །
བུམ་བསྐྱེད་ཀྱི་མཆོད་པ་ལ་དམིགས་ནས་བསངས་སྦྱངས་བྱིན་བརླབ་སྔར་ལྟར་བྱེད། བུམ་པ་ལ་དམིགས་ནས། ཨོཾ་བཛྲ་
ཡཀྵ་ཧཱུཾ། ཞེས་བརྗོད་པས་བགེགས་རྣམས་བསངས། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། གིས་སྟོང་
པར་སྦྱངས། སྟོང་པའི་ངང་ལས་པདྨ་དང་ཟླ་བའི་གདན་གྱི་སྟེང་དུ། བྷྲུཾ་ལས་རིན་པོ་ཆེའི་བུམ་པ་
དཀར་པོ། ཡངས་ཤིང་རྒྱ་ཆེ་བ་དྭངས་ཤིང་ཐོགས་པ་མེད་པ་མཚན་ཉིད་ཐམས་ཅད་ཡོངས་སུ་
རྫོགས་པ། ལྷའི་གོས་ཀྱི་མགུལ་བཅིངས་དང༌། དཔག་བསམ་གྱི་ཤིང་གིས་ཁ་བརྒྱན་པ། ནང་
ལྔ་{མཚན་[ཚན་]ལྔ་དང༌། བདུད་རྩིའི་ཆུས་གང་བའི་དབུས་སུ་པཾ་ལས་པདྨ་དཀར་པོ་འདབ་
མ་བརྒྱད་པའི་སྟེང་དུ། ཨ་ལས་ཟླ་བའི་དཀྱིལ་འཁོར་དེའི་སྟེང་དུ་ཏཱཾཿཡིག་དཀར་པོ། དེ་ལས་
འོད་ཟེར་འཕྲོས་འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་
ལས། རྗེ་བཙུན་མ་སྒྲོལ་མ་དཀར་མོ་ཡིད་བཞིན་འཁོར་ལོ་སྐུ་མདོག་སྟོན་ཀའི་ཟླ་བའི་འོད་
ལྟར་དཀར་བ། ཞལ་གཅིག་ཕྱག་གཉིས་མ། ཞབས་གཉིས་རྡོ་རྗེའི་སྐྱིལ་ཀྲུང་གི་བཞུགས་པ།
ཞེས་པ་ནས། འོད་ཟེར་དཀར་པོ་སྤྲོ་ཞིང་བསྡུ་བའི་སྐུ་ཅན། ཞེས་པའི་བར་གྱི་བདག་བསྐྱེད་བཞིན་དམ་ཚིག་པ་
བསྐྱེད། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུཾ། ཧཱུཾ་གི་སྟེང་དུ་ཟླ་བའི་གདན་ལ་
འཁོར་ལོ་དཀར་པོ་རྩིབས་བརྒྱད་པ། མུ་ཁྱུད་ལྔ་དང་ལྡན་པའི་ལྟེ་བར་ཏཱཾཿཡིག་གིས་མཚན་
པ། སྐུ་གསུང་ཐུགས་བྱིན་གྱིས་བརླབས། ཐུགས་ཀའི་ཧཱུཾ་དང་ཏཱཾཿལས་འོད་འཕྲོས། པོ་ཏ་
ལ་ནས་རྗེ་བཙུན་མ་དཀར་མོ་ལ་སངས་རྒྱས་དང་བྱང་སེམས་དཔག་ཏུ་མེད་པས་བསྐོར་བ།
བཛྲ་ས་མ་ཛཿ ཨོཾ་ཨཱརྱ་ཏཱ་རེ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་ཏྲ་སྥ་ར་ཎ་ས་མ་ཡེ་
ཨཱཿཧཱུཾ། དེ་བཞིན་དུ་ཐོག་མཐའ་འདྲ་བ་ལ། ཨརྒྷཾ། པཱཏྱེཾ། པུཥྤེ། དྷུ་པེ། ཨཱ་ལོ་ཀེ། གྷནྡྷེ། ནྱེ་ཝེ་ཏེ། ཤཔྟ།
ཡི་བར་གྱིས་ཡེ་ཤེས་པ་མཆོད། བསྟོད་པར་འོས་པ་ཐམས་ཅད་ལ། །ཞིང་རྡུལ་ཀུན་གྱི་གྲངས་སྙེད་
ཀྱི། །ལུས་བཏུད་པ་ཡི་རྣམ་ཀུན་ཏུ། །མཆོག་ཏུ་དད་པས་བསྟོད་པར་གྱིས། །ཞེས་པས་ཡེ་ཤེས་པ་

ལ་བསྟོད། ཨ་གུ་ཤ་ཛཿཧཱུཾ་བཾ་ཧོཿགཉིས་སུ་མེད་པར་གྱུར། གྱིས་ཡེ་ཤེས་པ་དང་དམ་ཚིག་པ་རོ་གཅིག་ཏུ་འདྲེས་
པར་བསམ། སླར་ཡང་ཐུགས་ཀའི་ཧཱུཾ་དང་ཏཱཾཿལས་འོད་འཕྲོས་པ། དབང་གི་ལྷ་རིགས་ལྔ་འཁོར་
དང་བཅས་པ་བཛྲ་ས་མཱ་ཛཿ པཉྩ་ཀུ་ལ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱཧཱ། པཱ་ཏྱ་པྲ་ཏཱིཙྪ་ཡེ་
སྭཱཧཱ། ཨོཾ་བཛྲ་པུཥྤེ་ཨཱཿཧཱུཾ། ཨོཾ་བཛྲ་དྷུ་པེ་ཨཱཿཧཱུཾ། ཨོཾ་བཛྲ་ཨཱ་ལོ་ཀེ་ཏེ་ཨཱཿཧཱུཾ། ཨོཾ་བཛྲ་གྷནྡྷེ་ཨཱཿཧཱུཾ།
ཨོཾ་བཛྲ་ནྱེ་ཝེ་ཏེ་ཨཱཿཧཱུཾ། ཨོཾ་བཛྲ་ཤཔྟ་ཨཱཿཧཱུཾ། ཞེས་པས་དབང་གི་ལྷ་རྣམས་ལ་མཆོད་པ་ཕུལ་བར་བསམ། དེ་
བཞིན་གཤེགས་པ་རྣམས་ཀྱིས་འདི་ལ་དབང་བསྐུར་དུ་གསོལ་ཞེས་གསོལ་བ་བཏབ་པས།
རིགས་ལྔས་ཇི་ལྟར་བལྟམས་པ་ཙམ་གྱིས་ནི། །ལྷ་རྣམས་ཀྱི་ནི་ཁྲུས་གསོལ་ལྟར། །ལྷ་ཡི་ཆུ་
ནི་དག་པ་ཡིས། །དེ་བཞིན་བདག་གིས་དབང་བསྐུར་རོ། །ཞེས་བཛྲིར་བྷ་ཝ་ཨཱ་བྷཱི་ཥིཉྩ་ཧཱུཾ།
ཞེས་གསུང་ཞིང་བུམ་ཆུས་དབང་བསྐུར། སྐུ་གང་དྲི་མ་དག །ཆུ་ལྷག་མ་ཡར་ལུད་པས། འོད་
དཔག་མེད་སྤྲུལ་སྐུའི་རྣམ་པ་ཅན་གྱི་དབུ་བརྒྱན་པར་གྱུར། པ་ནི་ལྷ་ཡན་ལག་བཞི་རྫོགས་སུ་གྲུབ་པ་ཡིན་
པས། དེ་ལ་རང་གི་སྙིང་ག་ནས་སྤྲོས་པའི་ལྷ་མོ་རྣམས་ཀྱི་མཆོད་ཅིང་བསྟོད་པར་བསམས་ནས། རབ་འབྱམས་རྒྱ་མཚོ་
དཔག་མེད་ན། །མཆོད་ཡོན་ཇི་སྙེད་ཡོད་པ་དང༌། །བདག་གིས་གུས་པར་བཤམས་པ་འདི། །
ཡིད་བཞིན་འཁོར་ལོའི་ལྷ་ཚོགས་དང༌། །རྒྱལ་བ་སྲས་དང་བཅས་ལ་འབུལ། །ཚེ་དང་ཡེ་
ཤེས་དངོས་གྲུབ་སྩོལ། །ཨོཾ་སརྦ་ཏ་ཐཱ་ག་ཏ་ཨཱརྱ་ཏཱ་རེ་ས་པཱ་རི་ཝཱ་ར་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་
ས་མུ་ཏྲ་སྥ་ར་ཎ་ས་མ་ཡེ་ཨཱཿཧཱུཾ། དེ་བཞིན་ཐོག་མཐའ་འདྲ་བ་ལས། མཆོད་ཡོད་གྱི་གནས་སུ། ཞབས་བསིལ་
ཇི་སྙེད་ཡོད་པ་དང༌། །མེ་ཏོག་ཇི་སྙེད་ཡོད་པ་དང༌། །བདུག་སྤོས་ཇི་སྙེད་ཡོད་པ་དང༌། །སྣང་
གསལ་ཇི་སྙེད་ཡོད་པ་དང༌། །དྲི་ཆབ་ཇི་སྙེད་ཡོད་པ་དང༌། །ཞལ་ཟས་ཇི་སྙེད་ཡོད་པ་དང༌། །
རོལ་མོ་ཇི་སྙེད་ཡོད་པ་དང༌། །བདག་གིས་གུས་པར་བཤམས་པ་འདི། །ཡིད་བཞིན་འཁོར་
ལོའི་ལྷ་ཚོགས་དང༌། །རྒྱལ་བ་སྲས་དང་བཅས་ལ་འབུལ། །ཚེ་དང་ཡེ་ཤེས་དངོས་གྲུབ་སྩོལ། །
ཨརྒྷཾ་གྱི་གནས་སུ། པཱ་ཏྱེཾ། པུཥྤེ། དྷུ་པེ། ཨཱ་ལོ་ཀེ། གྷནྡྷེ། ནྱེ་ཝེ་ཏེ། ཤཔྟ་པྲ་ཏཱིཙྪ་པཱུ་ཛ་མེ་གྷ་ས་མུ་

དྲ་སྥ་ར་ཎ་ས་མ་ཡེ་ཨཱཿཧཱུཾ། འཁོར་བ་ལས་སྒྲོལ་ཏཱ་རེ་མ། །ཏུཏྟཱ་རེ་ཡིས་འཇིགས་བརྒྱད་སྒྲོལ།
ཞེས་སོགས་ནས། མཆོག་དང་ཐུན་མོང་དངོས་གྲུབ་ཀུན། །མ་ལུས་བདག་ལ་གནང་བར་མཛོད། །
བསྡུ་ན་ལྷ་དང་ལྷ་མིན་ཅོད་པན་གྱིས་ཞེས་སོགས་ཤོ་ལོ་ཀ་གཅིག་གིས་བསྟོད། གཟུངས་ཐག་སྤྱི་ལ་བཀྲམ་པའམ་
སློབ་དཔོན་གྱིས་བཟུང་ལ། བདག་བསྐྱེད་ཀྱི་ཐུགས་ཀའི་ཡིག་འབྲུ་རྣམས་ལས་སྔགས་ཕྲེང་འོད་ཟེར་
དཀར་པོའི་རྣམ་པར་བྱུང་བ། གཟུངས་ཐག་ལ་ཁྲིལ་ནས་བུམ་བསྐྱེད་ཀྱི་ཐུགས་ཀར་ཕོག་
པས་ཐུགས་རྒྱུད་བསྐུལ། སྐུའི་ཆ་ཐམས་ཅད་ནས་འཆི་མེད་ཚེའི་བདུད་རྩི་བབས་པས་བུམ་
པ་གང་བར་གྱུར། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱཧཱ། ཞེས་པ་ཆོ་ག་ཚར་རེ་ལ་ཁྲི་སྟོང་ངམ་བརྒྱ་ལས་ཉུང་བ་མི་བཟླ། དེ་
ནས་མ་མ་ཨ་ཡུ་པུཎྱེ་དང༌། ཨ་ལི་ཀ་ལི། ཡེ་དྷརྨཱ་རྣམས་ཀྱི་གྲངས་གོང་དུ་བཤད་པ་ལྟར་བཟླའོ། །ཨོཾ་ཨཱརྱ་ཏཱ་རེ་ས་
པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱཧཱ། པཱ་ཏྱ་པྲ་ཏཱིཙྪ་སྭཱཧཱ། ཨོཾ་བཛྲ་པུཥྤེ་ཨཱཿཧཱུཾ། ཨོཾ་བཛྲ་དྷུ་པེ་ཨཱཿཧཱུཾ། ཨོཾ་
བཛྲ་ཨཱ་ལོ་ཀེ་ཨཱཿཧཱུཾ། ཨོཾ་བཛྲ་གྷནྡྷེ་ཨཱཿཧཱུཾ། ཨོཾ་བཛྲ་ནྱེ་ཝེ་ཏེ་ཨཱཿཧཱུཾ། ཨོཾ་བཛྲ་ཤཔྟ་ཨཿཧཱུཾ། བསྟོད་
པར་འོས་པ་ཐམས་ཅད་ལ། །ཞིང་རྡུལ་ཀུན་གྱི་རྡུལ་སྙེད་ཀྱི། །ལུས་བཏུད་པ་ཡི་རྣམ་ཀུན་ཏུ། །
མཆོག་ཏུ་དད་པས་བསྟོད་པར་གྱིས། །ཞེས་མཆོད་བསྟོད་ནས། གཟུངས་ཐག་བསྡུད་པ་དང་བསྟུན་ལ། ཨོཾ་
བཛྲ་སཏྭ་ཧཱུཾ། ཨོཾ་བཛྲ་སཏྭ་ཧཱུཾ། འགའ་ཡར་བཟླས་པས་ལྷག་ཆད་ཁ་བསྐང་བར་བསམ་ནས། དུང་ཆོས་ཀྱི་བུམ་པ་བླུག་
ལ། ལྷ་རྣམས་འོད་དུ་ཞུ་བ་ལས་བྱུང་བའི་བུམ་པའི་ཆུར་གྱུར། བུམ་སྒྲུབ་འདི་ནི་སྐབས་གཞན་དུ་ཡང་བྱས་
ལ། བུམ་ཆུ་འཐུང་བ་དང་འཁྲུས་བྱས་ནས་ཕན་ཡོན་དཔག་ཏུ་མེད་དོ། །ཞེས་གཞུང་ལས་བྱུང་ངོ༌། །
མདུན་བསྐྱེད་བྱེད་པ་ནི། མཆོད་པ་བྱིན་བརླབ་སྔར་ལྟར་བྱས་ལ། མདུན་བསྐྱེད་ཀྱི་དཀྱིལ་འཁོར་ལ་དམིགས་ཏེ། ཨོཾ་
བཛྲ་ཡཀྵ་ཧཱུཾ། གིས་མི་གཙང་བ་དང་བགེགས་རྣམས་བསངས། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ།
གིས་སྟོང་པར་སྦྱངས་བར་བསམ། སྟོང་པའི་ངང་ལས། མདུན་གྱི་ནམ་མཁར་པཾ་ལས་པདྨ་དཀར་པོ་
འདབ་མ་བརྒྱད་པའི་སྟེང་དུ་ཨ་ལས་ཟླ་བའི་དཀྱིལ་འཁོར་དེའི་སྟེང་དུ། ཏཱཾཿལས་ཨུཏྤལ་
དཀར་པོ་ཏཱཾཿགྱིས་མཚན་པ་ལས་འོད་འཕྲོས། འཕགས་པ་མཆོད། སེམས་ཅན་གྱི་དོན་བྱས་

ཚུར་འདུས་ཡོངས་སུ་གྱུར་པ་ལས། རྗེ་བཙུན་སྒྲོལ་མ་དཀར་མོ་ཡིད་བཞིན་འཁོར་ལོ། ཞེས་
སོགས་ནས། ཐུགས་ཀའི་ཧཱུཾ་དང་ཏཱཾཿལས་འོད་འཕྲོས། ཞེས་པའི་བར་བདག་བསྐྱེད་ཇི་ལྟ་བ་བྱས་ལ། པོ་ཏ་ལ་
དང༌། རང་བཞིན་གྱི་གནས་ནས་རྗེ་བཙུན་མ་སྒྲོལ་མ་དཀར་མོ་ཡིད་བཞིན་འཁོར་ལོའི་ལྷ་
ཚོགས་དང་སངས་རྒྱས་བྱང་ཆུབ་སེམས་དཔའ་དཔག་ཏུ་མེད་པས་སྐོར་བ་སྤྱན་དྲངས་པར་
གྱུར། །མ་ལུས་སེམས་ཅན་ཀུན་གྱི་མགོན་གྱུར་ཅིང༌། །བདུད་སྡེ་དཔུང་བཅས་མི་བཟད་
འཇོམས་མཛད་ལྷ། །དངོས་རྣམས་མ་ལུས་ཇི་བཞིན་མཁྱེན་གྱུར་པའི། །བཅོམ་ལྡན་འཁོར་
བཅས་འདིར་ནི་གཤེགས་སུ་གསོལ། །བཅོམ་ལྡན་བསྐལ་པ་གྲངས་མེད་དུ་མ་རུ། །འགྲོ་ལ་
བརྩེ་ཕྱིར་ཐུགས་རྗེས་རྣམ་སྦྱངས་ཤིང༌། །སྨོན་ལམ་རྒྱ་ཆེན་དགོངས་པ་ཡོངས་རྫོགས་པ།
ཁྱེད་བཞེད་འགྲོ་དོན་མཛད་དུས་འདི་ལགས་ན། །དེ་ཕྱིར་ཆོས་དབྱིངས་ཕོ་བྲང་ལྷུན་གྲུབ་
ནས། །རྫུ་འཕྲུལ་བྱིན་བརླབས་སྣ་ཚོགས་སྟོན་མཛད་ཅིང༌། །མཐའ་ཡ་སེམས་ཅན་ཚོགས་
རྣམས་བསྒྲལ་བྱའི་ཕྱིར། །ཡོངས་དག་འཁོར་དང་བཅས་ཏེ་གཤེགས་སུ་གསོལ། །ཆོས་
རྣམས་ཀུན་གྱི་དབང་ཕྱུག་གཙོ། །བཙོ་མ་གསེར་གྱི་མདོག་འདྲ་ཞིང༌། །ཉི་མ་ལས་ལྷག་གཟི་
བརྗིད་ཆེ། །དད་པས་སྤྱན་ནི་དྲང་བར་བགྱི། །ཞི་ཞིང་ཐུགས་རྗེ་ཆེ་ལྡན་པ། །དུལ་ཞིང་བསམ་
གཏན་ས་ལ་བཞུགས། །ཆོས་དང་ཡེ་ཤེས་ཆགས་བྲལ་བ། །ཀུན་ཏུ་མི་ཟད་ནུས་པར་ལྡན། །
ཚུར་བྱོན་ཚུར་བྱོན་ཞི་བདག་ལྷ། །ཐུབ་པའི་སྐྱེས་མཆོག་ཐམས་ཅད་མཁྱེན། །ཤིན་ཏུ་ལེགས་
བྱས་གཟུགས་བརྙན་ནི། །མཆོད་པས་གནས་འདིར་གཤེགས་སུ་གསོལ། །འདིར་ནི་གཟུགས་
དང་ལྷན་གཅིག་ཏུ། །འགྲོ་བའི་དོན་དུ་བཞུགས་ནས་ཀྱང༌། །ནད་མེད་ཚེ་དང་དབང་ཕྱུག་
དང༌། །མཆོག་རྣམས་ལེགས་པར་བསྩལ་དུ་གསོལ། །ཛཿཧཱུཾ་བཾ་ཧོཿཨེ་ཧྱེ་ཧི། ཨཱརྱ་ཏཱ་རེ་ས་པ་
རི་ཝཱ་ར་ཏྲི་ཤྱ་ཧོཿ བཅོམ་ལྡན་འདིར་ནི་བྱོན་པ་ལེགས། །བདག་ཅག་བསོད་ནམས་སྐལ་བར་
ལྡན། །བདག་ལ་མཆོད་ཡོན་བཞེས་ནས་ཀྱང༌། །ཐུགས་ལ་དགོངས་ཤིང་གནང་བར་མཛོད། །

བདེ་བར་གཤེགས་སོ་བཅོམ་ལྡན་འདས། །ཚུར་གཤེགས་འདིར་ནི་བཞུགས་སུ་གསོལ། །
བདག་གི་མཆོད་ཡོན་བཞེས་ནས་ཀྱང༌། །འདི་ཉིད་དུ་ནི་བཞུགས་སུ་གསོལ། །མཆོད་ཡོན་གྱི་
ཕྱག་རྒྱ་བཅས་ལ། ཨོཾ་སརྦའོ། །ཨོཾ་ཨཱརྱ་ཏཱ་རེ་ས་པ་རི་ཝཱ་ར་ག་ག་ན་ས་མ་ཡེ་ཧཱུཾ། ཇི་ལྟར་བལྟམས་
པ་ཙམ་གྱི་ནི། །ལྷ་རྣམས་ཀྱིས་ནི་ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡིས། །དེ་བཞིན་
བདག་གི་ཁྲུས་བགྱིའོ། །དུང་ཆོས་སམ་བུམ་པ་ནས་འཐོར་ཡབ་ཀྱི་གཏོར་ལ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་
ཏ་ས་མ་ཡ་ཤྲཱི་ཡེ་ཧཱུཾ། བདག་དང་འགྲོ་ལ་ཐུགས་བརྩེའི་ཕྱིར། །ཉིད་ཀྱི་རྫུ་འཕྲུལ་མཐུ་ཡིས་ནི། །
ཇི་སྲིད་མཆོད་པ་བདག་བགྱིད་ན། །དེ་སྲིད་བཅོམ་ལྡན་བཞུགས་སུ་གསོལ། །པདྨའི་ཕྱག་རྒྱ་བྱས་
ལ། ཨོཾ་སརྦ་ཏ་ཐཱ་ག་ཏ་ཨཱརྱ་ཏཱ་རེ་ས་པ་རི་ཝཱ་ར་པདྨ་ཀ་མ་ལ་ཡ་སྟྭཾ། མདུན་བསྐྱེད་ཀྱི་ཡེ་ཤེས་པ་ལ་
བསམས་ནས། ཞིང་འདིའམ་རྒྱ་ཆེན་ཞིང་གཞན་ན། །ལྷ་རྫས་མེ་ཏོག་ཡིད་འོང་བ། །ཆུ་དང་ཐང་
ལས་སྐྱེས་པ་རྣམས། །སྒྲོལ་མ་འཁོར་དང་བཅས་ལ་འབུལ། །ལྷ་ལ་སོགས་པའི་དྲི་ཡི་རྫས། །
ཕྱོགས་རྣམས་ཀུན་ན་གང་ཡོད་པ། །སིམ་བྱེད་ཡིད་འོང་ལྡན་པ་འདི། །སྒྲོལ་མ་འཁོར་དང་
བཅས་ལ་འབུལ། །ཕྱོགས་དུས་ཀུན་ན་བདུག་སྤོས་ནི། །ལྷ་རྫས་སྤོས་ཀྱི་ཤིང་ལ་སོགས། །དྲི་
ཞིམ་ཡིད་འོང་གང་ཡོད་པ། །སྒྲོལ་མ་འཁོར་དང་བཅས་ལ་འབུལ། །འཇིག་རྟེན་འདིའམ་
ཕྱོགས་རྣམས་ན། །ལྷ་དང་མི་ལ་སོགས་པའི་རྫས། །ཡོན་ཏན་ཀུན་ལྡན་གང་ཡོད་དེ། །སྒྲོལ་
མ་འཁོར་དང་བཅས་ལ་འབུལ། །འཇིག་རྟེན་འདིའམ་ཕྱོགས་བཅུ་ཡི། །རིན་ཆེན་མར་མེ་ལ་
སོགས་པ། །སྣང་བའི་ཁྱད་པར་གང་ཡོད་དེ། །སྒྲོལ་མ་འཁོར་དང་བཅས་ལ་འབུལ། །ཞེས་པས་
མཆོད། ཉེར་སྤྱོད་སོ་སོའི་མཐར་སྔགས་དང་ཕྱག་རྒྱ་བྱས་ཀྱང་རུང༌། བསྟོད་པར་འོས་པ་ཐམས་ཅད་ལ། །ཞིང་
རྡུལ་ཀུན་གྱི་གྲངས་སྙེད་ཀྱི། །ལུས་བཏུད་པ་ཡི་རྣམ་ཀུན་ཏུ། །མཆོག་ཏུ་དད་པས་བསྟོད་པར་
གྱིས། །ཞེས་པས་མཆོད་ནས། དགུགས་གཞུགས་བཅིང་མཉེས་ཀྱི་ཕྱག་རྒྱ་བྱས་ལ། ཨོཾ་བཛྲ་ཨ་གུ་ཤ་ཛཿ ཨོཾ་བཛྲ་
པཱ་ཤ་ཧཱུཾ། ཨོཾ་བཛྲ་སྥོ་ཊ་བཾ། ཨོཾ་བཛྲ་ཨཱ་བེ་ཤཿ གཉིས་སུ་མེད་པར་གྱུར། དམ་ཚིག་པ་དང་ཡེ་ཤེས་པ་རོ་

གཅིག་ཏུ་འདྲེས་པར་བསམས་ནས། སླར་ཡང་ཐུགས་ཀའི་ཧཱུཾ་དང་ཏཱཾཿལས་འོད་འཕྲོས་པས། དབང་གི་
ལྷ་རིགས་ལྔ། ཡུམ་བཞི། བྱང་ཆུབ་སེམས་དཔའ་བརྒྱད། ཁྲོ་བོ་བཅུ། ལྷ་མོ་དྲུག་དང་བཅས་
པ་པཉྩ་ཀུ་ལ་ས་པ་རི་ཝཱ་ར་བཛྲ་ས་མ་ཡ་ཛཿ པཉྩ་ཀུ་ལ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱཧཱ། ཨོཾ་
བཛྲ་པཱ་ཏྱཾ་པྲ་ཏིཙྪ་སྭཱཧཱ། ཨོཾ་བཛྲ་པུཥྤེ་ཨཱཿཧཱུཾ། ཨོཾ་བཛྲ་གྷནྡྷེ་ཨཱཿཧཱུཾ། ཨོཾ་བཛྲ་དྷུ་པེ་ཨཱཿཧཱུཾ། ཨོཾ་བཛྲ་
ནྱེ་ཝེ་ཏེ་ཨཱཿཧཱུཾ། ཨོཾ་བཛྲ་ཨཱ་ལོ་ཀེ་ཨཱཿཧཱུཾ། ཨོཾ་བཛྲ་ཤཔྟ་ཨཱཿཧཱུཾ། དེ་བཞིན་གཤེགས་པ་ཐམས་
ཅད་ཀྱིས་འདི་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས། རིགས་
ལྔས། ཇི་ལྟར་བལྟམས་པ་ཙམ་གྱི་ནི། །ཞེས་སོགས་ནས། ཨོཾ་བཛྲི་བྷཱ་ཝ་ཨཱ་བྷི་ཥིཉྩ་ཧཱུཾ། ཞེས་གསུང་
ཞིང་བུམ་པའི་ཆུས་དབང་བསྐུར། བྱང་ཆུབ་སེམས་དཔའ་རྣམས་ཀྱི་བཀྲ་ཤིས་བརྗོད། ཁྲོ་བོ་
རྣམས་ཀྱི་བགེགས་བསྐྲད། མཆོད་པའི་ལྷ་མོ་རྣམས་ཀྱི། གུར་གུམ་གྱི་ཆར་འབེབས། སྤོས་ཀྱི་
ངད་ཐུལ། རོལ་མོའི་སྒྲ་སྒྲག་བཞིན་པས་དབང་བསྐུར། སྐུ་གང་དྲི་མ་དག །ཆུ་ཞབས་གྱེན་དུ་
འཁྱིལ་བ་ལས། འོད་དཔག་མེད་སྤྲུལ་སྐུའི་རྣམ་པ་ཅན་གྱི་དབུ་བརྒྱན་པར་གྱུར། འདིའི་མཚམས་
སུ། མདུན་བསྐྱེད་ཀྱི་ཐུགས་ཀའི་ཡིག་འབྲུ་རྣམས་ལ་དམིགས་ནས། ཡི་གེ་བཅུ་པ་བརྒྱ་ལ་སོགས་གང་གྲུབ་དང༌། མ་མ་ཨཱ་ཡུ་པཱུཎྱེ་
ཉི་ཤུ་རྩ་གཅིག །དབྱངས་དང་གསལ་བྱེད། རྟེན་འབྲེལ་སྙིང་པོ་རྣམས་ལན་གསུམ་གསུམ་ཡིད་མ་ཡེངས་པར་མྱུར་བུལ་གྱི་སྐྱོན་
སྤངས་ནས་བཟླའོ། །དྲི་མེད་གཙང་ཞིང་ཡན་ལག་བརྒྱད་ལྡན་ཆུ། །ཐང་སྐྱེས་ཆུ་སྐྱེས་ཆུ་ཆེན་མེ་
ཏོག་བཅས། །དྲི་ཞིམ་ཡིད་འོང་ལྡན་པའི་མཆོད་ཡོན་འདི། །རྒྱལ་བ་བསྐྱེད་པའི་ཡུམ་ལ་
མཆོད་པར་འབུལ། །ཨོཾ་སརྦ་ཏ་ཐཱ་ག་ཏ་ཨཱརྱ་ཏཱ་རེ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་
དྲ་སྥ་ར་ཎ་ས་མ་ཡེ་ཨཱཿཧཱུཾ། དྲི་མེད་གཙང་ཞིང་ཡན་ལག་བརྒྱད་ལྡན་ཆུ། །ཐང་སྐྱེས་ཆུ་སྐྱེས་ཆུ་
ཆེན་མེ་ཏོག་བཅས། །དྲི་ཞིམ་ཡིད་འོང་ལྡན་པའི་ཞབས་བསིལ་འདི། །རྒྱལ་བ་བསྐྱེད་པའི་
ཡུམ་ལ་མཆོད་པ་འབུལ། །ཨོཾ་སརྦ་ཏ་ཐཱ་ག་ཏ་ཨཱརྱ་ཏཱ་རེ་ས་པ་རི་ཝཱ་ར་པཱ་ཏྱཾ་པྲ་ཏཱིཙྪ་པཱུ་ཛ་མེ་གྷ་
ས་མུ་ཏྲ་སྥ་ར་ཎ་ས་མ་ཡེ་ཨཱཿཧཱུཾ། རང་རྗེ་བཙུན་མར་གསལ་བའི་ཐུགས་ཀའི་ཏཱཾཿཡིག་ལས་མཆོད་པའི་ལྷ་མོ་དེ་དང་དེ་

སྤྲོས་ནས་མདུན་བསྐྱེད་ལ་མཆོད་པར་བསམ། དུས་གསུམ་རྒྱལ་བའི་དབུ་ལ་མཆོད་འབུལ་མ། །པུཥྤེ་
དཀར་མོ་ཞལ་གཅིག་ཕྱག་གཉིས་མ། །ཐང་སྐྱེས་ཆུ་སྐྱེས་མེ་ཏོག་དཀོན་མང་བསྣམས། །རྒྱལ་
བ་བསྐྱེད་པའི་ཡུམ་ལ་མཆོད་པ་འབུལ། །ཨོཾ་སརྦ་ཏ་ཐཱ་ག་ཏ་ཨཱརྱ་ཏཱ་རེ་ས་པ་རི་ཝཱ་ར་པུཥྤེ་པཱུ་
ཛ་མེ་གྷ་ས་མུ་ཏྲ་སྥ་ར་ཎ་ས་མ་ཡེ་ཨཱཿཧཱུཾ། དུས་གསུམ་རྒྱལ་བའི་ཤངས་ལ་མཆོད་འབུལ་མ། །
སྤོས་མ་དུད་ཁ་ཞལ་གཅིག་ཕྱག་གཉིས་མ། ལྷན་ཅིག་སྦྱར་དང་ཡོངས་གྱུར་སྤོས་ཁང་
བསྣམས། །རྒྱལ་བ་བསྐྱེད་པའི་ཡུམ་ལ་མཆོད་པར་འབུལ། །ཨོཾ་སརྦ་ཏ་ཐཱ་ག་ཏ་ཨཱརྱ་ཏཱ་རེ་ས་
པ་རི་ཝཱ་ར་དྷུ་པེ་པཱུ་ཛ་མེ་གྷ་ས་མུ་ཏྲ་སྥ་ར་ཎ་ས་མ་ཡེ་ཨཱཿཧཱུཾ། དུས་གསུམ་རྒྱལ་བའི་སྤྱན་ལ་
མཆོད་འབུལ་མ། །དཱི་པཾ་དམར་སྐྱ་ཞལ་གཅིག་ཕྱག་གཉིས་མ། །ཉི་ཟླ་རིན་ཆེན་སྣང་གསལ་
སྣ་ཚོགས་བསྣམས། །རྒྱལ་བ་བསྐྱེད་པའི་ཡུམ་ལ་མཆོད་པ་འབུལ། ཨོཾ་སརྦ་ཏ་ཐཱ་ག་ཏ་ཨཱརྱ་
ཏཱ་རེ་ས་པ་རི་ཝཱ་ར་ཨཱ་ལོ་ཀེ་པཱུ་ཛ་མེ་གྷ་ས་མུ་ཏྲ་སྥ་ར་ཎ་ས་མ་ཡེ་ཨཱཿཧཱུཾ། དུས་གསུམ་རྒྱལ་བའི་
ཐུགས་ལ་མཆོད་འབུལ་མ། །དྲི་མ་ལྗང་ཁུ་ཞལ་གཅིག་ཕྱག་གཉིས་མ། །ཨ་དཀར་ཙན་དན་
ག་བུར་དུང་ཆོས་བསྣམས། །རྒྱལ་བ་བསྐྱེད་པའི་ཡུམ་ལ་མཆོད་པ་འབུལ། །ཨོཾ་སརྦ་ཏ་ཐཱ་ག་
ཏ་ཨཱརྱ་ཏཱ་རེ་ས་པ་རི་ཝཱ་ར་གྷནྡྷེ་པཱུ་ཛ་མེ་གྷ་ས་མུ་ཏྲ་སྥ་ར་ཎ་ས་མ་ཡེ་ཨཱཿཧཱུཾ། དུས་གསུམ་རྒྱལ་
བའི་ལྗགས་ལ་མཆོད་འབུལ་མ། །རོ་མ་དམར་མོ་ཞལ་གཅིག་ཕྱག་གཉིས་མ། །རོ་དང་བཅུད་
ལྡན་ལྷ་རྫས་ཞལ་ཟས་བསྣམས། །རྒྱལ་བ་བསྐྱེད་པའི་ཡུམ་ལ་མཆོད་པ་འབུལ། །ཨོཾ་སརྦ་ཏ་
ཐཱ་ག་ཏ་ཨཱརྱ་ཏཱ་རེ་ས་པ་རི་ཝཱ་ར་ནཻ་ཝེ་ཏྱེ་པཱུ་ཛ་མེ་གྷ་ས་མུ་ཏྲ་སྥ་ར་ཎ་ས་མ་ཡེ་ཨཱཿཧཱུཾ། དུས་
གསུམ་རྒྱལ་བའི་སྙན་ལ་མཆོད་འབུལ་མ། །སྒྲ་མ་སྔོན་མོ་ཞལ་གཅིག་ཕྱག་གཉིས་མ། །པི་
ཝང་གླིང་བུ་སིལ་སྙན་སྣ་ཚོགས་བསྣམས། །རྒྱལ་བ་བསྐྱེད་པའི་ཡུམ་ལ་མཆོད་པ་འབུལ། །
ཨོཾ་སརྦ་ཏ་ཐཱ་ག་ཏ་ཨཱརྱ་ཏཱ་རེ་ས་པ་རི་ཝཱ་ར་ཤཔྟཔཱུ་ཛ་མེ་གྷ་ས་མུ་ཏྲ་སྥ་ར་ཎ་ས་མ་ཡེ་ཨཱཿཧཱུཾ།
འཛམ་བུ་གླིང་ངམ་གླིང་གཞན་ན། །གཟུགས་མཆོག་ཚོགས་ཀྱིས་གང་བ་ཡང༌། །རྗེ་བཙུན་

འཕགས་མ་སྒྲོལ་མ་ལ། །ཞུམ་པ་མེད་པར་བྱས་ཏེ་འབུལ། །ཨོཾ་སརྦ་ཏ་ཐཱ་ག་ཏ་ཨཱརྱ་ཏཱ་རེ་ས་
པ་རི་ཝཱ་ར་རཱུ་པ་ཀ་མ་གུ་ཎ་བཛྲ་པཱུ་ཛི་ཏེ་ཨཱཿཧཱུཾ། དེ་བཞིན་དུ་ཐོག་མཐའ་འདྲ་བ་ལས། སྒྲ་སྙན། དྲི་མཆོག།
རོ་མཆོག །རེག་འཇམ་ཚོགས་ཀྱི་བཀང་བ་ཡང༌། །རྗེ་བཙུན་འཕགས་མ་སྒྲོལ་མ་ལ། །ཞུམ་
པ་མེད་པར་བྱས་ཏེ་འབུལ། །ཞེས་པ་དང༌། སྔགས་ཀྱི་ཐོག་མཐའ་འདྲ་བ་ལས། རཱུ་པའི་གནས་སུ། ཤཔྟ། གྷནྡྷེ།
ར་ས། པར་ཤ །རྣམས་བཅུག འཛམ་བུ་གླིང་ངམ་གླིང་གཞན་ན། །འཁོར་ལོ་རིན་ཆེན་བཀང་བ་
ཡང༌། །སྟོང་གསུམ་ལ་སོགས་དེ་བཞིན་ཏེ། །ཞུམ་པ་མེད་པར་བྱས་ཏེ་འབུལ། །ཨོཾ་སརྦ་ཏ་ཐཱ་
ག་ཏ་ཨཱརྱ་ཏཱ་རེ་ས་པ་རི་ཝཱ་ར་ཙཀྲ་རཏྣ་པཱུ་ཛ་མེ་གྷ་ས་མུ་ཏྲ་སྥ་ར་ཎ་ས་མ་ཡ་ཨཱཿཧཱུཾ། དེ་བཞིན་དུ།
ནོར་བུ་དང༌། མ་ཎི། བཙུན་མོ་དང༌། {ཝ་ཎི་[ཝཱ་སྟི།] བློན་པོ་དང༌། མཧཱ་ཏ། གླང་པོ་དང༌། ཧསྟི། རྟ་
མཆོག་དང༌། ཏུ་རཾ་ག་ཨ་ཤྭ། དམག་དཔོན་དང༌། ཁདྒ། རྣམས་བཅུག་པས་མཆོད། ལྷ་ཡི་དབང་པོ་ལྷ་
མིན་གཡུལ་རྒྱལ་ཏེ། །བཀྲ་ཤིས་ལྷ་མོ་བརྒྱད་ཀྱི་མཆོད་པ་ལྟར། །རྒྱལ་བ་རྣམས་དང་བྱང་
ཆུབ་སེམས་དཔའ་ལ། །བཀྲ་ཤིས་རྫས་བརྒྱད་དག་གིས་མཆོད་པར་གྱིས། །ཨོཾ་སརྦ་ཏ་ཐཱ་ག་
ཏ་ཨཱརྱ་ཏཱ་རེ་ས་པ་རི་ཝཱ་ར་མངྒ་ལཾ་ཨཥྚ་ཌ་ཝི་པཱུ་ཛ་མེ་གྷ་ས་མུ་ཏྲ་སྥ་ར་ཎ་ས་མ་ཡེ་ཨཱཿཧཱུཾ།
བདག་དང་ཕ་མས་གཙོར་བྱས་སེམས་ཅན་ཐམས་ཅད་ལུས་ངག་ཡིད་གསུམ་གུས་པས་རྩེ་གཅིག་ཏུ།
མགྲིན་སྡེབས་ཏེ། འཕགས་མའི་ཡོན་ཏན་དྲན་བཞིན་བསྟོད་པར་བསམས་ནས། འཁོར་བ་ལས་སྒྲོལ་
ཏ་རེ་མ། །ཏུཏྟཱ་ར་ཡིས་འཇིགས་བརྒྱད་སྒྲོལ། །ཏུ་རེས་ན་བ་རྣམས་ལས་སྒྲོལ། །སྒྲོལ་མ་ཡུམ་
ལ་ཕྱག་འཚལ་ལོ། །པདྨ་དཀར་པོའི་དབུས་གནས་པ། །ཟླ་བའི་གཟུགས་ཀྱི་གདན་སྟེང་དུ། །
རྡོ་རྗེ་སྐྱིལ་ཀྲུང་བཅས་མཛད་མ། །མཆོག་སྦྱིན་མ་ལ་ཕྱག་འཚལ་ལོ། །སྟོན་ཀའི་ཟླ་བའི་
མདོག་འདྲ་ཞིང༌། །ཟླ་བ་ལ་ནི་རྒྱབ་རྟེན་མ། །རྒྱན་རྣམས་ཐམས་ཅད་ཡོངས་སུ་རྫོགས། །
ཨུཏྤལ་བསྣམས་ལ་ཕྱག་འཚལ་ལོ། །བཅུ་དྲུག་ལོ་ལོན་ལུས་དང་ལྡན། །རྫོགས་སངས་རྒྱས་
ཀུན་དེ་ཡི་སྲས། །འདོད་སྦྱིན་ཀུན་ནི་འཆང་བའི་ཡུམ། །འཕགས་མ་སྒྲོལ་ལ་ཕྱག་འཚལ་ལོ། །

འཁོར་ལོ་དཀར་པོ་འོད་ཟེར་དཀར། །རྩིབས་བརྒྱད་ལ་ནི་ཡི་གེ་བརྒྱད། །ཡོངས་སུ་བསྐོར་
བའི་རྣམ་པ་ཅན། །འཁོར་ལོ་ཅན་ལ་ཕྱག་འཚལ་ལོ། །ཞིང་ཁམས་ཐམས་ཅད་ཡོངས་སུ་དག་
པ་ལ། །རིན་ཆེན་མེ་ཏོག་མང་པོ་བཅལ་དུ་བཀྲམ། །དུས་གསུམ་སངས་རྒྱས་ཐམས་ཅད་
བསྐྱེད་པའི་ཡུམ། །ཡུམ་གྱུར་སྒྲོལ་མ་ཁྱོད་ལ་ཕྱག་འཚལ་ལོ། །འཕགས་མ་སྒྲོལ་མ་སྒྲོལ་
མཛད་ཡུམ། །ཡིད་བཞིན་འཁོར་ལོ་ཚེ་འཕེལ་མ། །ལྷ་མོ་ཁྱོད་ལ་གསོལ་བ་ནི། །བདག་གི་ཚེ་
ཡི་བར་ཆད་དང༌། །ནད་དང་སྡུག་བསྔལ་ཐམས་ཅད་ལས། །ནུས་ལྡན་ཁྱོད་ཀྱི་བསྐྱབ་ཏུ་
གསོལ །མཆོག་དང་ཐུན་མོང་དངོས་གྲུབ་ཀུན། །མ་ལུས་བདག་ལ་གནང་བར་མཛོད། །
འཕགས་མ་ཁྱེད་ལ་དད་བྱེད་པ། །དེ་ལ་རྟག་ཏུ་བུ་བཞིན་དགོངས། །བདག་ཀྱང་ཁྱོད་ལ་
གསོལ་འདེབས་ཀྱི། །ཐུགས་རྗེའི་ལྕགས་ཀྱུས་བཟུང་དུ་གསོལ། །ལྷ་མོ་སྐུ་མདོག་ཟླ་འདྲའི་
མདོག །སྒེག་ཅིང་དུལ་བའི་ཆ་བྱད་ཅན། །གཟུགས་བཟང་རིན་ཆེན་རྒྱན་གྱིས་སྤྲས། །མཛེས་
པའི་དར་གྱི་སྨད་གཡོགས་ཅན། །པདྨ་ཟླ་བའི་གདན་དབུས་སུ། །ཞབས་གཉིས་རྡོ་རྗེའི་སྐྱིལ་
ཀྲུང་མཛད། །ཞལ་གཅིག་ཕྱག་གཉིས་འཛུམ་བག་ཅན། །དུས་གསུམ་སངས་རྒྱས་བསྐྱེད་
པའི་ཡུམ། །ལྷ་མོ་ཁྱོད་ལ་རྟག་ཏུ་འདུད། ཁྱོད་ལ་བག་ཙམ་བསྟོད་པ་འདིས། །བདག་ཅག་
བྱང་ཆུབ་བསྒྲུབ་པ་ལ། །དུས་འདི་ནས་བཟུང་བྱང་ཆུབ་བར། །མི་མཐུན་ཕྱོགས་རྣམས་ཞི་
གྱུར་ཏེ། །མཐུན་རྐྱེན་ཕུན་སུམ་ཚོགས་པར་ཤོག །ཅེས་པ་བརྒྱ་སྟོང་ངམ། ཉི་ཤུ་རྩ་གཅིག་གམ། བདུན་ལ་ཉུང་
མཐའ་བྱས་པ་ཆོ་ག་ཚར་རེའི་སྐབས་སུ་བརྗོད།
གཏོར་མ་དམིགས་པ་གཏད་དེ། ཨོཾ་བཛྲ་ཡཀྵས་བསངས། སྭ་བྷཱ་ཝས་སྦྱངས། སྟོང་པའི་ངང་ལས། ཨོཾ་
ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ། ཨོཾ་ཨཱཿཧཱུཾ་འོད་དུ་ཞུ་བ་ལས་བྱུང་བའི་ལྷ་
རྫས་ལས་གྲུབ་པའི་གཏོར་མ་དྭངས་ཤིང་ཐོགས་པ་མེད་པ། ས་དང་ནམ་མཁའ་བར་སྣང་
ཐམས་ཅད་ཁྱབ་པ། ཟག་པ་མེད་པའི་བདེ་བ་ཁྱད་པར་ཅན་བསྐྱེད་པའི་རང་བཞིན་དུ་གྱུར།

ཨོཾ་ཨཱཿཧཱུཾ་ཧ་ཧོཿཧྲིཿ ཞེས་ལན་གསུམ་གྱིས་བྱིན་གྱིས་བརླབས། རྗེ་བཙུན་མའི་ལྗགས་འོད་ཀྱི་སྦུ་གུས། བདུད་
རྩི་གཏོར་མ་ལ་ཟུག་ནས་གསོལ་བས། ཟག་པ་མེད་པའི་བདེ་བས་མཉེས་པར་བསམས་ཏེ། གཏོར་མ་འབུལ་
བའི་ཕྱག་རྒྱ་བྱས་ལ། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱཧཱ། ན་མ་སརྦ་ཏ་ཐཱ་ག་ཏེ་བྷྱོཿ བི་ཤྭ་མུ་ཥེ་བྷྱཿ སརྦ་ཐཱ་
ཁཾ་ཨུཏྒ་དེ། སྥ་ར་ཎ་ཨི་མཾ། ག་ག་ན་ཁཾ། གྷྲིཧྞེ་དཾ་བ་ལིཾ་ཏྱེ་སྭཱཧཱ། ཞེས་གསུམ་མམ། ལྔའམ། བདུན་གྱིས་
འབུལ། ཨོཾ་ཨཱརྱ་ཏཱ་རེ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱཧཱ། པཱཏྱཾ་པྲ་ཏཱིཙྪ་སྭཱཧཱ། ཨོཾ་བཛྲ་པུཥྤེ་ཨཱཿཧཱུཾ། ཨོཾ་
བཛྲ་གྷནྡྷེ་ཨཱཿཧཱུཾ། ཨོཾ་བཛྲ་དྷུ་པེ་ཨཱཿཧཱུཾ། ཨོཾ་བཛྲ་ནྱཻ་ཝེ་ཏྱེ་ཨཱཿཧཱུཾ། ཨོཾ་བཛྲ་ཨཱ་ལོ་ཀེ་ཨཱཿཧཱུཾ། ཨོཾ་བཛྲ་
ཤཔྟ་ཨཱཿཧཱུཾ། ཞེས་སོགས། ལྷ་དང་ལྷ་མིན་ཅོད་པན་གྱི། །ཞེས་སོགས་ཤོ་ལོ་ཀ་གཅིག་གིས་བསྟོད། མཆོད་
སྦྱིན་གཏོར་མ་འདི་བསྣོམས་ལ། །ཞེས་སོགས་ནས། ཡིད་ལ་འདོད་པ་ཀུན་འགྲུབ་ཤོག །
དེ་ནས་གཏོར་མ་གཉིས་པ་ལ་དམིགས་ནས། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎ་ཨཱདྱེ་ནུཏྤནྣ་ཏྭ་ཏ་ཨོཾ་
ཨཱཿཧཱུཾ། གསུམ་གྱི་བྱིན་གྱིས་བརླབས། ཨོཾ་ཡུལ་བདག གནས་བདག གཞི་བདག གཉུག་མར་གནས་
པ། ས་པ་རི་ཝཱ་ར་ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿ སརྦ་ཏཏྑཾ་ཨུཏྒ་ཏེ་སྥ་ར་ཎ་ཨི་མཾ་ག་
ག་ན་ཁཾ་བ་ལིཾ་ཏ་སྭཱ་ཧཱ། གང་དག་འདི་ནི་གནས་པའི་ཡུལ་བདག །གནས་བདག །གཞི་བདག།
གཉུག་མར་གནས་པ་འཁོར་དང་བཅས་པ་རྣམས་ཀྱིས། སངས་རྒྱས་ཀྱི་བསྟན་པ་དར་བ།
སེམས་ཅན་ལ་བདེ་སྐྱིད་འབྱུང་བའི་འཕྲིན་ལས་མཛད་དུ་གསོལ། གཏོར་མ་རྒྱས་པར་བསྔོ་བ་འདོད་
ན་ཡང༌། འདིའི་འདས་གཏོར་གྱི་རྗེས་ལ་རང་གང་བྱེད་ཀྱི་བླ་མ་ཡི་དམ་མཁའ་འགྲོ་ཆོས་སྐྱོང་རྣམས་ལ་ཤ་ཁྲག་གིས་བརྒྱན་བའི་
གཏོར་མ་ཡང་བྱིན་བརླབས་གོང་དུ་བྱས་ལ་བསྔོའོ། །མདུན་བསྐྱེད་ལ་བཟླས་པ་ཅུང་ཟད་དང་མཆོད་པ་རྒྱས་པ། གཏོར་མ།
འདོད་དོན་ལ་གསོལ་བ་རྣམས་བྱས་ནས། བདག་འཇུག་ཀྱང་བླང་ངོ་ཞེས་གསུང་པ་ལ་རྟེན། ཆོ་ག་ཁ་ཚང་བ་དང༌། དམ་ཚིག་སོར་
ཆུད་ཅིང་དངོས་གྲུབ་མྱུར་དུ་འབྱུང་བས་ན་བདག་འཇུག་བྱ་བ་ནི། མདུན་བསྐྱེད་དང་བླ་མ་ཐ་མི་དད་དུ་བསམས་ནས། ཁྲུས་དང་
གཙང་སྦྲ་སྔོན་དུ་འགྲོ་བས། མཎྜལ་དབུལ་བ་ནི། ཨོཾ་བཛྲ་བྷུ་མེ་ཨཱཿཧཱུཾ། དབང་ཆེན་གསེར་གྱི་ས་གཞི། ཨོཾ་
བཛྲ་རེ་ཁེ་ཨཱཿཧཱུཾ། ཕྱིའི་ལྕགས་རི་ཁོར་ཡུག་གིས་སྐོར་བའི་དབུས་སུ། ཧཱུཾ་རིའི་རྒྱལ་པོ་རི་རབ།

ཤར་ལུས་འཕགས་པོ། ལྷོ་འཛམ་བུ་གླིང༌། ནུབ་བ་གླང་སྤྱོད། བྱང་སྒྲ་མི་སྙན། ཉི་མ། ཟླ་བ།
དབུས་སུ་ལྷ་དང་མི་ཡི་ལོངས་སྤྱོད་ཕུན་སུམ་ཚོགས་པ་མ་ཚང་བ་མེད་པ། ལུས་ལོངས་སྤྱོད་
དུས་གསུམ་དུ་བསགས་པའི་དགེ་བའི་རྩ་བ་དང་བཅས་པ་འདི་ཉིད། བླ་མ་དང་རྗེ་བཙུན་མ་
སྒྲོལ་མ་དཀར་མོ་ཡིད་བཞིན་གྱི་འཁོར་ལོ་ཐ་དད་མ་མཆིས་པའི་དྲུང་དུ། རྗེ་བཙུན་མ་སྒྲོལ་
མ་དཀར་མོའི་སྐུ་གསུང་ཐུགས་ཡོན་ཏན་འཕྲིན་ལས་དང་བཅས་པའི་བྱིན་བརླབ་དང༌། རྗེས་
སུ་གནང་བ་ཞུ་བའི་ཡོན་དུ་དབུལ་བར་བགྱིའོ། །ཐུགས་རྗེས་འགྲོ་བའི་དོན་དུ་བཞེས་སུ་
གསོལ། །བཞེས་ནས་བྱིན་གྱིས་བརླབ་ཏུ་གསོལ། །གུ་རུ་ཨི་དཾ་མཎྜ་ལ་ཁཾ། ནིརྱ་ཏ་ཡ་མི།
མདུན་བསྐྱེད་དང་བླ་མ་ཐ་མི་དད་པར་བསམས་ནས། དབང་གི་དོན་དུ་ཕྱག་འཚལ་བར་མོས་ཏེ། གང་གི་དྲིན་གྱིས་བདེ་
ཆེན་ཉིད། །སྐད་གཅིག་ཉིད་ལ་འཆར་བ་གང༌། །བླ་མ་རིན་ཆེན་ལྟ་བུའི་སྐུ །རྡོ་རྗེ་ཅན་ཞབས་
པད་ལ་འདུད། །ཅེས་ལན་གསུམ། འཁོར་བ་ལས་སྒྲོལ་ཏཱ་རེ་མ། །ཏུཏྟཱ་རེ་ཡིས་འཇིགས་བརྒྱད་
སྒྲོལ། །ཏུ་རེས་ན་བ་རྣམས་ལས་སྒྲོལ། །སྒྲོལ་མ་ཡུམ་ལ་ཕྱག་འཚལ་ལོ། །ལན་གསུམ། དགའ་
ཆེན་ཁྱོད་བདག་སྟོན་པ་སྟེ། །སློབ་དཔོན་ཁྱོད་ནི་དགོངས་སུ་གསོལ། །བྱང་ཆུབ་ཆེན་པོའི་
ཚུལ་བསྟན་པ། །མགོན་པོ་ཆེན་པོར་བདག་འཚལ་ལོ། །དམ་ཚིག་དེ་ཉིད་བདག་ལ་སྩོལ། །
བྱང་ཆུབ་སེམས་ཀྱང་བདག་ལ་བསྩོལ། །སངས་རྒྱས་ཆོས་དང་དགེ་འདུན་ཏེ། །སྐྱབས་
གསུམ་དག་ཀྱང་བདག་ལ་བསྩོལ། །ཐར་པ་ཆེན་པོའི་གྲོང་མཆོག་ཏུ། །མགོན་པོས་བདག་ནི་
འཇུག་པར་འཚལ། །ལན་གསུམ་བརྗོད། རྒྱས་པར་སྤྲོ་ན། རྟོག་པ་བསྡུ་བ། སྣང་བ་སྦྱིན་པ། རྒྱུན་བཤགས། གནས་
གསུམ་བྱིན་བརླབ། སྡོམ་བཟུང༌། ནང་གི་སེམས་བསྐྱེད། དམ་བཞག་སོགས་ཀྱང་བྱ་གསུང༌། དཀོན་མཆོག་གསུམ་ལ་
བདག་སྐྱབས་མཆི། །སྡིག་པ་ཐམས་ཅད་སོ་སོར་བཤགས། །འགྲོ་བའི་དགེ་ལ་རྗེས་ཡི་རང༌། །
སངས་རྒྱས་བྱང་ཆུབ་ཡིད་ཀྱིས་བཟུང༌། །སངས་རྒྱས་ཆོས་དང་ཚོགས་མཆོག་ལ། །བྱང་ཆུབ་
བར་དུ་སྐྱབས་སུ་མཆི། །རང་གཞན་དོན་ནི་རབ་སྒྲུབ་ཕྱིར། །བྱང་ཆུབ་སེམས་ནི་བསྐྱེད་པར་

བགྱི། །བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། །སེམས་ཅན་ཐམས་ཅད་བདག་གི་
མགྲོན་དུ་གཉེར། །བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། །འགྲོ་ལ་ཕན་ཕྱིར་སངས་
རྒྱས་འགྲུབ་པར་ཤོག །ཅེས་ལན་གསུམ་བརྗོད། མདུན་བསྐྱེད་ཀྱི་རྗེ་བཙུན་མ་དང་ཐ་མི་དད་པས། རང་ཉིད་སྦྱངས་
ནས། རྗེ་བཙུན་མར་བསྐྱེད་པར་བསམ་ལ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་
ལས། པདྨ་དང་ཟླ་བའི་གདན་གྱི་སྟེང་དུ། རང་ཉིད་རྗེ་བཙུན་མ་སྒྲོལ་མ་དཀར་མོ། ཞེས་པ་ནས།
ལྔ་པ་ལ་འོད་ཟེར་དམར་ནག་གིས་བསྐོར་བ་ཞེས་པའི་བར་བདག་བསྐྱེད་བཞིན་མངོན་རྟོགས་ཚང་བར་གསལ་
བཏབ། མདུན་བསྐྱེད་ལ་དམིགས་ནས་རང་གི་གསོལ་བ་བཏབ་པ་ནི། དུས་གསུམ་སངས་རྒྱས་ཐམས་ཅད་ཀྱི་ངོ་
བོ་བླ་མ་རིན་པོ་ཆེས་བདག་ཅག་དུས་དང་དུས་མ་ཡིན་པར་འཆི་བའི་འཇིགས་པ་ཐམས་ཅད་
བསལ་ནས། རྗེ་བཙུན་མ་སྒྲོལ་མའི་སྐུ་གསུང་ཐུགས་ཡོན་ཏན་འཕྲིན་ལས་དང་བཅས་པའི་
བྱིན་བརླབས་དང༌། རྗེས་སུ་གནང་བ་བསྩལ་དུ་གསོལ། ཞེས་ལན་གསུམ། ཞེས་གསོལ་བ་གདབ་
པས། བདག་དང་མདུན་བསྐྱེད་ཀྱི་ཐུགས་ཀ་ནས་འོད་འཕྲོས། ཕྱོགས་བཅུའི་སངས་རྒྱས་
དང་བྱང་ཆུབ་སེམས་དཔའ་རྣམས་ཀྱི་ཐུགས་རྒྱུད་བསྐུལ། དེ་རྣམས་ཀྱི་ཐུགས་གཉིས་སུ་མེད་
པའི་ཡེ་ཤེས་འཁོར་ལོ་ཡིག་འབྲུ་དང་བཅས་པའི་རྣམ་པར་སྤྱན་དྲངས། ནམ་མཁའ་ལ་ཁ་བ་
བུ་ཡུག་འཚུབས་པ་བཞིན་དུ་བྱོན། རང་གི་སྙིང་གའི་འཁོར་ལོ་དང་ཡིག་འབྲུ་ལ་ཐིམ། མདུན་
བསྐྱེད་ཀྱི་ཐུགས་ཀ་ནས་ཀྱང༌། འཁོར་ལོ་ཡིག་འབྲུ་དང་བཅས་པ་དཔག་ཏུ་མེད་པ་བྱོན། རང་
ཉིད་ལ་ཐིམ་པས། སངས་རྒྱས་ཐམས་ཅད་དང་ཁྱད་པར་རྗེ་བཙུན་མ་སྒྲོལ་མའི་བྱིན་བརླབས་
ཞུགས་པས། སྙིང་གའི་འཁོར་ལོ་ཡིག་འབྲུ་དང་བཅས་པའི་འོད་ཀྱི་ལུས་ཐམས་ཅད་གང༌།
སྡིག་སྒྲིབ་ཐམས་ཅད་སྦྱངས། དུས་དང་དུས་མ་ཡིན་པར་འཆི་བ་ལ་སོགས་པ། བར་ཆད་
ཐམས་ཅད་བསལ་བར་གྱུར། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱཧཱ། ཨ་བེ་ཤ་ཡ་ཨ་ཨཱཿ ཞེས་པ་ལན་གསུམ་
གསུམ་བྱ། སྤོས་དང་རོལ་མོ་བྱ་ཞིང་གོང་གི་དམིགས་པ་གསལ་བ་གལ་ཆེའོ། །

རྡོ་རྗེ་སྤྱི་བོར་བཞག་ནས། ཏིཥྛ་བཛྲ། ཞེས་བརྗོད་པས་བརྟན་པར་བསམ་མོ། །མདུན་བསྐྱེད་ཀྱི་ཐུགས་ཀ་
ནས་སྒྲོལ་མ་འཇིགས་པ་བརྒྱད་སྐྱོབ་ལ་དབང་གི་ལྷ་རིགས་ལྔ། ཡུམ་བཞི། བྱང་ཆུབ་སེམས་
དཔའ་བརྒྱད། ཁྲོ་བོ་བཅུ། ལྷ་མོ་དྲུག་དང་བཅས་པ་ནམ་མཁར་སྤྱན་དྲངས། རྡོ་རྗེ་བསྡུས་པའི་ཕྱག་
རྒྱ་བྱས་ལ། བཛྲ་ས་མ་ཛཿ པཉྩ་ཀུ་ལ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱཧཱ། པཱ་ཏྱཾ་པྲ་ཏཱིཙྪ་སྭཱཧཱ། ཨོཾ་བཛྲ་
པུཥྤེ་ཨཱཿཧཱུཾ། ཨོཾ་བཛྲ་དྷུ་པེ་ཨཱཿཧཱུཾ། ཨོཾ་བཛྲ་ཨཱ་ལོ་ཀེ་ཨཱཿཧཱུཾ། ཨོཾ་བཛྲ་གནྡྷེ་ཨཱཿཧཱུཾ། ཨོཾ་བཛྲ་ནྱེ་ཝེ་
ཏེ་ཨཱཿཧཱུཾ། ཨོཾ་བཛྲ་ཤཔྟ་ཨཱཿཧཱུཾ། བྱང་ཆུབ་རྡོ་རྗེ་སངས་རྒྱས་ལ། །མཆོག་ཆེན་ཇི་ལྟར་བསྩལ་
བ་ལྟར། །བདག་ཀྱང་སྐྱབས་པའི་དོན་གྱི་ཕྱིར། །ནམ་མཁའི་རྡོ་རྗེས་དེང་བདག་སྩོལ། །ཞེས་
ལན་གསུམ། ཞེས་གསོལ་བ་གདབ་པས། དབང་གི་ལྷ་དེ་རྣམས་ཀྱི་རིན་པོ་ཆེའི་བུམ་པ་བདུད་
རྩི་བྱང་སེམས་ཀྱི་བཀང་བ་ཐོགས་ནས། སྤྱི་བོར། ཇི་ལྟར་བལྟམས་པ་ཙམ་གྱི་ནི། །ལྷ་རྣམས་
ཀྱིས་ནི་ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡི། །དེ་བཞིན་བདག་གིས་དབང་བསྐུར་རོ། །
ཨོཾ་ཏཱ་རེ་ཏུཏྟཱ་ཏེ་ཏུ་རེ་སྭཱཧཱ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུཾ། ཞེས་གསུང་
ཞིང་བུམ་པའི་ཆུས་དབང་བསྐུར་བས། སྤྱི་བོ་བདེ་བ་ཆེན་པོའི་རྩ་འདབ་ཐམས་ཅད་གང༌།
ལུས་ཀྱི་སྒྲིབ་པ་དག །ལུས་སྐུ་རྡོ་རྗེར་གྱུར། དབང་དང་པོ་བུམ་པའི་དབང་ཐོབ། བསྐྱེད་རིམ་
སྒོམ་པ་ལ་དབང༌། སྤྲུལ་སྐུ་འགྲུབ་པའི་རྟེན་འབྲེལ་མངོན་དུ་བྱས། ཡང་དབང་གིས་ལྷ་དེ་
རྣམས་ཀྱི་མགྲིན་པར། ཇི་ལྟར་བལྟམས་པ་ནས། དེ་བཞིན་བདག་གི་དབང་བསྐུར་རོ། །ཞེས་
པའི་བར་དང༌། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱཧཱ། ཨོཾ་སརྦ་ཏ་ཐཱ་ག་ཏ་གྷུ་ཧྱེ་ཨ་བྷི་ཥེ་ཏ་ས་མ་ཡ་ཤྲཱི་ཡེ་ཧཱུཾ།
ཞེས་གསུང་ཞིང་དབང་བསྐུར་བས་ངག་གི་སྒྲིབ་པ་དག །ངག་གསུང་རྡོ་རྗེར་གྱུར། དབང་
གཉིས་པ་གསང་བའི་དབང་ཐོབ། ལམ་རྩ་རླུང་ཐིག་ལེ་སྒོམ་པ་ལ་དབང༌། ལོངས་སྐུ་འགྲུབ་
པའི་རྟེན་འབྲེལ་མངོན་དུ་བྱས། ཡང་དབང་གི་ལྷ་དེ་རྣམས་ཀྱི་སྙིང་གར། ཇི་ལྟར་བལྟམས་པ་
ཙམ་གྱི་ནི། །ཞེས་སོགས་ནས། དེ་བཞིན་བདག་གི་དབང་བསྐུར་རོ། །ཨོཾ་ཏཱ་རེ་དང༌། ཨོཾ་སརྦ་ཏ་ཐཱ་

ག་ཏ་པྲཛྙཱ་ཛྙཱ་ན་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུཾ། ཞེས་གསུང་ཞིང་བུམ་པའི་ཆུས་དབང་བསྐུར་
བས། སྙིང་ག་ཆོས་ཀྱི་འཁོར་ལོ་མེར་གྱིས་གང༌། ཡིད་ཀྱི་སྒྲིབ་པ་དག །སེམས་ཐུགས་རྡོ་
རྗེར་གྱུར། དབང་གསུམ་པ་ཤེས་རབ་ཡེ་ཤེས་ཀྱི་དབང་ཐོབ། ཐབས་ཤེས་སྙིང་རྗེ་སྒོམ་པ་
ལ་དབང༌། ཆོས་སྐུ་འགྲུབ་པའི་རྟེན་འབྲེལ་མངོན་དུ་བྱས། ཡང་དབང་གི་ལྷ་དེ་རྣམས་ཀྱི་ལྟེ་
བར། ཇི་ལྟར་བལྟམས་པ་ཙམ་གྱི་ནི། །ཞེས་སོགས་ནས། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱཧཱ། ཨོཾ་སརྦ་ཏ་ཐཱ་
ག་ཏ་ཙ་ཏུར་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུཾ། ཞེས་གསུང་ཞིང་དབང་བསྐུར་བས། ལྟེ་བ་སྤྲུལ་
པའི་འཁོར་ལོ་མེར་གྱིས་གང༌། ལུས་ངག་ཡིད་གསུམ་གྱི་སྒྲིབ་པ་བག་ཆགས་དང་བཅས་
པ་ཐམས་ཅད་དག །སྐུ་གསུང་ཐུགས་མི་{ཆེད་[ཕྱེད་]པ་རྡོ་རྗེ་གསུམ་དུ་གྱུར། བཞི་པ་ཚིག་
དབང་རིན་པོ་ཆེ་ཐོབ། རིག་སྟོང་དབྱེར་མེད་སྒོམ་པ་ལ་དབང༌། ངོ་བོ་ཉིད་ཀྱི་སྐུ་འགྲུབ་པའི་
རྟེན་འབྲེལ་མངོན་དུ་བྱས། དེ་ལྟར་དབང་བསྐུར་བའི་ཆུ་རྒྱུན་དེས་རྐང་མཐིལ་ཡན་ཆད་ཀྱི་
ལུས་ཕྱི་ནང་ཐམས་ཅད་གང་བས་འཕྲིན་ལས་བཞི་ཐོགས་པ་མེད་པར་གྲུབ། འཆི་མེད་ཚེའི་
རིགས་འཛིན་ཐོབ། ཆུ་ཞབས་གྱེན་དུ་འཁྱིལ་བ་ལས། འོད་དཔག་མེད་སྤྲུལ་སྐུའི་ཆ་ལུགས་
ཅན་གྱི་དབུ་བརྒྱན་པར་གྱུར་པ་ལ། དབང་གི་ལྷ་དེ་རྣམས་ཀྱིས་རང་ཉིད་ལ་མཆོད་པར་བསམས་ནས། ཨོཾ་བཛྲ་
པུཥྤེ་ཨཱཿཧཱུཾ། ནས་ཤཔྟ་ཡི་བར་གྱིས་མཆོད་པ་ནི་སྐུའི་རྗེས་གནང་ངོ༌། །གསུང་གི་རྗེས་གནང་ནི། མདུན་བསྐྱེད་དང་
བླ་མ་ཐ་མི་དད་པའི་ཐུགས་ཀའི་ཡི་གེ་བཅུ་པ་ལས་སྔགས་ཕྲེང་མར་མེ་གཉིས་ཆད་ཀྱི་ཚུལ་དུ་
བྱུང༌། ཞལ་ནས་ཐོན། རང་གི་ཁར་ཞུགས། སྙིང་ཁའི་ཡི་གེ་སོ་སོ་ལ་ཐིམ་པར་གྱུར། ཨོཾ་ཏཱ་རེ་
ཏུཏྟཱ་རེ་ཏུ་རེ་སྭཱཧཱ། འདིའི་རྗེས་ཟློས་ལ། དཔལ་ལྡན་བླ་མ་བསོད་ནམས་རྒྱལ་མཚན་པའི་རྗེས་གནང་གི་ཡི་གེ་དང༌། སྤྱན་
སྔ་རིན་པོ་ཆེ་ཆོས་ཀྱི་གྲགས་པའི་ཡི་གེ་དང་གཉིས་ཀ་ལ་ཡང་བརྒྱ་དང་བརྒྱད་བཟླའོ་གསུང་ངོ༌། །
འདི་ཉིད་ཀྱི་གཞུང་ལས་ཀྱང་ཡི་གེ་བཅུ་པ་བརྒྱ་རྩ་ལ་སོགས་པའི་རྗེས་ཟློས་སྐབས་དང་བསྟུན་ནས་བྱ་ཞེས་འཐུན་པ་
བཞིན་དུ། བརྒྱ་དང་བརྒྱད་བཟླའོ། །སྙིམ་པ་མེ་ཏོག་དང་བཅས་པའི་ཐལ་མོ་སྦྱར་ནས། བཅོམ་ལྡན་བདག་ལ་བསྩལ་

ལགས་ཀྱི། །བཅོམ་ལྡན་བདག་ལ་བྱིན་གྱིས་རློབས། །ཞེས་ལན་གསུམ་གསོལ་བ་བཏབ་པས། བླ་མ་དང་
རྗེ་བཙུན་མ་ཐ་མི་དད་པས་མེ་ཏོག་སྤྱི་བོར་བཞག་པས་བསམས་ནས། དངོས་སུ་རང་གི་སྤྱི་བོར་འཇོགས་པ་ཡིན་ནོ། །བཅོམ་
ལྡན་འདི་ལ་བསྩལ་ལགས་ཀྱི། །བཅོམ་ལྡན་འདི་ལ་བྱིན་གྱིས་རློབས། །ཞེས་ལན་གསུམ་བརྗོད།
སྔགས་ཀྱི་དངོས་གྲུབ་བསྩལ་དུ་གསོལ། །རྗེ་བཙུན་སྒྲོལ་མའི་བྱིན་བརླབས་ཀྱིས། །མཁའ་
སྤྱོད་གནས་སུ་དྲངས་སུ་གསོལ། །འཕྲིན་ལས་རྫོགས་པར་མཛད་དུ་གསོལ། །ཞེས་པ་ནི་གསུང་གི་
རྗེས་གནང་ངོ༌། །དབང་གི་ལྷ་དེ་ཐམས་ཅད་རང་ལ་ཐིམ་པས། རང་ལུས་ལྷ་སྐུ་སྣང་ལ་རང་བཞིན་
མེད་པར་གྱུར། པ་ཡུན་ཅི་གནས་སུ་བཞག་པ་ནི། ཟུང་འཇུག་ཕྱག་རྒྱ་ཆེན་པོ་མངོན་དུ་བྱས། ཐུགས་
ཀྱི་རྗེས་གནང་ངོ༌། །འཕྲིན་ལས་བཞིའི་རྗེས་གནང་ཡང་བྱས་ཆོག་གསུང་ཡང༌། ཡིག་ཆ་ཁུངས་མ་ཆོད་པས་འདིར་མ་བྲིས་སོ། །
དམ་ཚིག་སྡོམ་པ་བསྒྲགས་པ་ལ་སོགས་པ་སྤྱི་དང་ཁྱད་པར་གྱི་སྡོམ་པ་དང་དམ་ཚིག་ཐམས་ཅད་བསྲུང་བར་ཁས་བླངས་པར་
བསམས་ནས། གཙོ་བོས་ཇི་ལྟར་བཀའ་སྩལ་པ། །དེ་དག་ཐམས་ཅད་བདག་གིས་བགྱིད། །ལན་
གསུམ་བརྗོད། ཨོཾ་བཛྲ་བྷུ་མེ་ཨཱཿཧཱུཾ། ནས། རྗེ་བཙུན་མ་སྒྲོལ་མ་དཀར་མོའི་སྐུ་གསུང་ཐུགས་ཡོན་
ཏན་འཕྲིན་ལས་དང་བཅས་པའི་བྱིན་བརླབས་དང༌། རྗེས་སུ་གནང་བ་ཞུ་བའི་ཡོན་དུ་འབུལ་
བར་བགྱིའོ། །ཐུགས་རྗེས་འགྲོ་བའི་དོན་དུ་བཞེས་སུ་གསོལ། །བཞེས་ནས་བྱིན་གྱིས་བརླབ་
ཏུ་གསོལ། །གུ་རུ་ཨི་དཾ་མཎྜ་ལ་ཀཾ་ནིར་ཡ་ཏ་ཡ་མི། བདག་གི་ལུས་ཀྱང་འབུལ་བར་བསམས་ནས། དེང་
ནས་བརྩམས་ཏེ་བདག་བྲན་པ། ཁྱེད་ལ་བདག་ནི་འབུལ་ལགས་ན། ཁྱེད་ཀྱི་སློབ་མར་
བཟུང་བ་དང༌། །ཆ་ཡི་ཀྱང་ནི་སྤྱད་དུ་གསོལ། །ལན་གསུམ། རང་གི་དཔྲལ་བར་ཨོཾ། མགྲིན་པར་
ཨཱཿ ཐུགས་ཀར་ཧཱུཾ།
རྗེས་ཀྱི་ཆོ་ག་ནི། མཆོད་པ་བྱིན་བརླབས་སྔར་ལྟར་བྱས་ནས། མཆོད་ཡོན་ཕལ་ཆེར་མཆོད་ཡོན་བླ་རེ་
དང༌། །མཆོད་ཡོན་བཀོད་པའི་འོད་ཟེར་རབ་བཀྱེ་སྟེ། །མཆོད་ཡོན་སྣ་ཚོགས་ཀུན་ཏུ་བཀྲམ་
བྱས་ནས། །བདག་ཉིད་ཆེན་པོ་སྒྲོལ་མ་འཁོར་བཅས་མཆོད། །ཨོཾ་སརྦ་ཏ་ཐཱ་ག་ཏ་ཨཱརྱ་ཏཱ་རེ་

ས་པ་རི་ཝཱ་ར་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་ཏྲ་སྥ་ར་ཎ་ས་མ་ཡེ་ཨཱཿཧཱུཾ། དེ་བཞིན་དུ་ཐོག་མཐའ་དང་འདྲ་
བ་ལ། མཆོད་ཡོན། གནས་སུ། ཞབས་བསིལ། མེ་ཏོག བདུག་སྤོས། མར་མེ། དྲི་ཆབ། ཞལ་ཟས།
སིལ་སྙན། ཨརྒྷཾ་གྱི་གནས་སུ། པཱ་ཏྱཾ། པུཥྤེ། དྷུ་པེ། ཨཱ་ལོ་ཀེ། གནྡྷེ། ནྱེ་ཝེ་ཏེ། ཤཔྟ་པཱུ་ཛ་མེ་གྷ་ས་མུ་
ཏྲ་སྥ་ར་ཎ་ས་མ་ཡེ་ཨཱཿཧཱུཾ། ཞེས་པས་མཆོད། གློག་དང་འདྲ་བའི་སྤྱན་མངའ་མ། །དཔའ་མོ་ཏཱ་རེ་
ཏུཏྟཱ་རེ། །སངས་རྒྱས་ཞལ་གྱི་པདྨོ་ཡི། །གེ་སར་ལས་བྱུང་ཁྱོད་ལ་འདུད། །སྟོན་ཀའི་ཟླ་བ་
རྒྱས་པ་ཡི། །དཀྱིལ་འཁོར་དང་མཚུངས་ཞལ་མངའ་བ། །མཆོག་སྦྱིན་ཕྱག་རྒྱ་ཨུཏྤ་ལ། །
བསྣམས་མ་ཁྱོད་ལ་ཕྱག་འཚལ་ལོ། །འཁོར་བའི་གཟེབ་ལས་ཏུཏྟཱ་རེ། །སྭཱཧཱས་ཉོན་མོངས་
ཞི་བར་མཛད། །ཨོཾ་གྱིས་ངོ་བོ་ཉིད་ཀྱི་ནི། །ཚངས་པའི་སྒོ་འབྱེད་ཁྱོད་ལ་འདུད། །འཇིགས་པ་
ཆེན་པོ་བརྒྱད་ལས་ནི། །འཇིག་རྟེན་ཐམས་ཅད་སྐྱོབ་པར་མཛད། །ཀུན་གྱི་མ་རུ་གྱུར་པ་ཡི། །
སྒྲོལ་མ་ཡུམ་ལ་ཕྱག་འཚལ་ལོ། །ལྷ་དང་ལྷ་མིན་ཅོད་པན་གྱི། །ཞབས་ཀྱི་པདྨ་ལ་བཏུད་དེ། །
འཕོངས་པ་ཀུན་ལས་སྒྲོལ་མཛད་མ། །སྒྲོལ་མ་ཡུམ་ལ་ཕྱག་འཚལ་ལོ། །བསྟོད་པར་འོས་པ་
ནས། མཆོག་ཏུ་དད་པས་བསྟོད་པར་བགྱིས། ཞེས་པའི་བར་གྱིས་བསྟོད། རྗེ་བཙུན་བཅོམ་ལྡན་འདས་
མ་ཐུགས་རྗེ་ཅན། །ཞེས་སོགས་ནས། ཡར་ངོའི་ཟླ་ལྟར་འཕེལ་ཞིང་རྒྱས་པར་མཛོད། །ཅེས་པའི་བར་
གྱི་གསོལ་བ་བཏབ། ཨོཾ་བཛྲ་ཏཱ་རེ་ས་མ་ཡ། མ་ནུ་པཱ་ལ་ཡ། བཛྲ་ཏཱ་རེ་ཏྭེ་ནོ་པ་ཏིཥྛ། ཌི་ཌྷོ་མེ་བྷ་ཝ།
སུ་ཏོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སུ་པོ་ཥྱོ་མེ་བྷ་ཝ། སརྦ་སིདྡྷི་མྨེ་པྲ་ཡཙྪ། སརྦ་ཀརྨཱ་སུ་
ཙ་མེ་ཙིཏྟཾ་ཤྲེ་ཡཾཿཀུ་རུ་ཧཱུཾ། ཧ་ཧ་ཧ་ཧ་ཧོཿབྷ་ག་ཝན། བཛྲ་ཏཱ་རེ་མཱ་མེ་མུཉྩ། བཛྲ་ཏཱ་རེ་བྷ་ཝ།
མཧཱ་ས་མ་ཡ་སཏྭ་ཨཱཿ ལན་གསུམ་བྱས་ལ། སྙིང་ཀར་ཐལ་མོ་སྦྱར་ཏེ། མ་འབྱོར་བ་དང་ཉམས་པ་དང༌། །
གང་ཡང་བདག་རྨོངས་བློ་ཡི་ནི། །ཉེས་པ་བགྱིས་དང་བགྱིད་བསྩལ་བ། དེ་ཀུན་མགོན་པོས་
བཟོད་པར་གསོལ། །ལྷག་པ་དང་ནི་ཆད་པ་དང༌། །ཆོ་གའི་ཡན་ལག་ཉམས་པ་དང༌། །བདག་
གིས་བརྗེད་ངས་ཅི་བགྱིས་པ། །དེ་ཡང་བཟོད་པར་མཛད་དུ་གསོལ། །ནུབ་སྔ་མ་རྣམས་ལ། བདག་

མདུན་བུམ་གསུམ་གྱི་ཡེ་ཤེས་པ་རྣམས། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། །རྗེས་སུ་མཐུན་པའི་
དངོས་གྲུབ་སྩོལ། །སངས་རྒྱས་ཡུལ་དུ་གཤེགས་ནས་ཀྱང༌། །སླར་ཡང་འབྱོན་པར་མཛད་དུ་
གསོལ། །ཡེ་ཤེས་པ་འཁོར་བཅས་བཛྲ་མུཿ རྡུལ་ཚོན་གྱི་དམ་ཚིག་པ་རྣམས། བདག་དང་
འགྲོ་ལ་ཐུགས་བརྩེ་ཕྱིར། །ཉིད་ཀྱི་རྫུ་འཕྲུལ་མཐུ་ཡི་ནི། །ཇི་སྲིད་མཆོད་པ་བདག་བགྱིད་ན། །
དེ་སྲིད་བཅོམ་ལྡན་བཞུགས་སུ་གསོལ། །པདྨ་ཀ་མ་ལ་ཡ་སྟཾ།དགེ་བ་འདི་ཡི་མྱུར་དུ་བདག །
ཡིད་བཞིན་འཁོར་ལོ་འགྲུབ་གྱུར་ནས། །འགྲོ་བ་གཅིག་ཀྱང་མ་ལུས་པ། ཁྱོད་ཀྱི་ས་ལ་འཁོད་
པར་ཤོག །ནུབ་ཐ་མ་ཡིན་ན། བཛྲ་མུཿ ཞེས་ཡེ་ཤེས་པ་གཤེགས་པའི་རྗེས་སུ། མདུན་བསྐྱེད་ཀྱི་དམ་ཚིག་པ་
རང་གི་སྙིང་གར་ཐིམ་པར་གྱུར། བསྔོ་བ་དང་སྨོན་ལམ་བཀྲ་ཤིས་སྔར་ལྟར་བྱ། རྡུལ་ཚོན་གྱི་དཀྱིལ་འཁོར་གཤེགས།
ལས་ཀྱི་རྗེས་མི་མངོན་པར་བྱས་ལ། ས་ཕྱོགས་དེ་དག་ཏུ་ཤིས་པ་རྒྱས་པར་བྱའོ། །རྒྱལ་མཚན་རྩེ་མོ་དབང་གི་རྒྱལ་
པོ་ལྟར། །ལྷག་པར་ལྷ་ཡི་གཙུག་གི་རྒྱན་གྱུར་པ། །སྒྲུབ་པ་པོ་ལ་དངོས་གྲུབ་མཆོག་སྩོལ་
བའི། །དཔལ་ལྡན་བླ་མ་རྣམས་ཀྱི་བཀྲ་ཤིས་ཤོག །བདག་གིས་ཚེ་རབས་ཀུན་ཏུ་བསྒྲུབས་
པའི་ལྷ། །དུས་གསུམ་སངས་རྒྱས་ཀུན་གྱི་འཕྲིན་ལས་མ། །སྐུ་མདོག་དཀར་གསལ་ཞལ་
གཅིག་ཕྱག་གཉིས་ཀྱི། །ཡུམ་གྱུར་ཨུཏྤལ་བསྣམས་པའི་བཀྲ་ཤིས་ཤོག །ཆེ་བའི་ཆེ་མཆོག་
སྟོན་མཆོག་བླ་ན་མེད། །ཆོས་རྗེ་ཉི་མ་རྒྱལ་བའི་བྱིན་བརླབས་ཀྱིས། །བདུད་དང་བགེགས་
རིགས་གནོད་པའི་དགྲ་ཞི་སྟེ། །རྟག་ཏུ་དཔལ་གནས་ཉིན་མཚན་བཀྲ་ཤིས་ཤོག །ཆོས་ཉིད་
བདེན་པའི་ཆོས་མཆོག་བླ་ན་མེད། །དམ་ཆོས་བདུད་རྩི་བདེན་པའི་བྱིན་བརླབས་ཀྱིས། །
ཉེས་པའི་སྐྱོན་བྲལ་དགེ་ཚོགས་རྣམས་འཕེལ་བའི། །རྟག་ཏུ་དཔལ་གནས་ཉིན་མཚན་བཀྲ་
ཤིས་ཤོག །དགེ་འདུན་ཡོན་ཏན་རིན་ཆེན་དཔལ་འབར་བ། །རྒྱལ་སྲས་ཕན་མཛད་བདེན་
པའི་བྱིན་བརླབས་ཀྱིས། །ཉོན་མོངས་སྡུག་བསྔལ་གདུང་བའི་དགྲ་ཞི་སྟེ། །རྟག་ཏུ་དཔལ་
གནས་ཉིན་མཚན་བཀྲ་ཤིས་ཤོག །ཚངས་དང་ལྷ་དབང་སྲུང་མའི་བྱིན་བརླབས་ཀྱིས། །ཕན་

མཛད་ལྷ་ཡི་བཀྲ་ཤིས་གནས་གྱུར་ཏེ། །བདེ་ལེགས་བསམ་པ་ཡིད་བཞིན་འགྲུབ་པ་དང༌། །
ཚེ་རིང་ནད་མེད་བདེ་དང་ལྡན་པར་ཤོག །མི་འགྱུར་ལྷུན་པོ་སྐུ་ཡི་བཀྲ་ཤིས་ཤོག །ཡན་
ལག་དྲུག་ཅུ་གསུང་གི་བཀྲ་ཤིས་ཤོག །མཐའ་བྲལ་དོན་རྟོགས་ཐུགས་ཀྱི་བཀྲ་ཤིས་ཤོག།
རྒྱལ་བའི་སྐུ་གསུང་ཐུགས་ཀྱི་བཀྲ་ཤིས་ཤོག །ཉིན་མོ་བདེ་ལེགས་མཚན་བདེ་ལེགས། །
ཉིན་མའི་གུང་ལ་བདེ་ལེགས་ཤིང༌། །ཉིན་མཚན་རྟག་ཏུ་བདེ་ལེགས་པའི། །དཀོན་མཆོག་
གསུམ་གྱི་བདེ་ལེགས་ཤོག །སངས་རྒྱས་སྐུ་གསུམ་བརྙེས་པའི་བྱིན་བརླབས་དང༌། །ཆོས་
ཉིད་མི་འགྱུར་བདེན་པའི་བྱིན་བརླབས་དང༌། །དགེ་འདུན་མི་ཕྱེད་འདུས་པའི་བྱིན་བརླབས་
ཀྱིས། །ཇི་ལྟར་བསྔོས་བཞིན་སྨོན་ལམ་འགྲུབ་པར་ཤོག །འདོད་དོན་གསོལ་བས་དངོས་གྲུབ་གྲུབ་པར་
བསམ་ནས་སྦྱིན་བསྲེག་བྱེད་ན་སྦྱིན་བསྲེག་ལ་འཇུག་སྟེ་ཞི་བའི་ཐབ་ཁུང་མཚན་ཉིད་དང་ལྡན་པའི་གཡས་སུ་བསྲེག་རྫས།
གཡོན་དུ་མཆོད་རྫས། མདུན་དུ་རྡོ་རྗེ་དྲིལ་བུའི་བར་དུ་དགང་གཟར་བླུགས་གཟར་ཁ་སྦྱར་ལ་བཞག །ཁ་ཤར་དུ་བལྟས་ཏེ་སྐྱིལ་
ཀྲུང་ངམ། ཙོག་པུར་འདུག་ལ་ལྷའི་ང་རྒྱལ་དང་ལྡན་པས་མེ་སྦར་ཤིང་གིས་ཐབ་ལ་གཡས་སུ་སྐོར་ཞིང༌། ཏཱ་རེ་ཏུཏྟཱ་རེ་ཏུ་
རེའི་སྔགས་ལན་གསུམ་གྱི་རྗེས་སུ་ཛྭ་ལ་རཾ་ཞེས་པས་མེ་སྦར། ཡང་ཛྭ་ལ་གསུམ་གྱིས་དགང་བླུགས་ཀྱི་མར་བླུག་ཡོ་ག་
ལྟར། རྡོ་རྗེ་གནོད་སྦྱིན་གྱི་སྔགས་རྒྱས་ཐབ་དང༌། ཡོ་བྱད་བསངས། ཨོཾ་ཨཱཿསྭཱཧཱ། ཨོཾ་ཥྚིཾ་སྭཱཧཱ། ཨོཾ་ཛ་སྭཱཧཱ། ཨོཾ་ཀུ་
རུ་ཀུ་རུ་སྭཱཧཱ། ཡོ་བྱད་དང་ཐབ་སྦྱངས། སྭ་བྷཱ་ཝས། སྟོང་པའི་ངང་ལས། ཐབ་པཾ་ལས་པདྨ། རཾ་ལས་
ཉི་མའི་སྟེང་དུ་ཧཱུཾ་ལས་ཐབ་ཁུང་དཀར་པོ་དྭངས་ཤིང་ཐོགས་པ་མེད་པ། རྒྱར་ཁྲུ་གང་པ།
དཔངས་སུ་ཁྲུ་ཕྱེད་པ། ཁ་ཁྱེར་ལ་རྡོ་རྗེའི་ཕྲེང་བས་བསྐོར་བ། ཕྱི་རོལ་ཀྱི་གྲྭ་བཞིར་རྡོ་རྗེ་ཕྱེད་
པས་མཚན་པ། དབྱིབས་ཟླུམ་པ། མཚན་ཉིད་ཕུན་སུམ་ཚོགས་པ་དང་ལྡན་པར་གྱུར། ཡང་
མཆོད་རྫས་བསྲེག་རྫས་ཀྱང༌། སྭ་བྷཱ་ཝས། སྟོང་པའི་ངང་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་
ནང་དུ་ལྷ་རྫས་ལས་གྲུབ་པའི་མཆོད་རྫས་བསྲེག་རྫས་དྭངས་ཤིང་ཐོགས་པ་མེད་པ་ས་དང་
ནམ་མཁའ་བར་སྣང་ཐམས་ཅད་ཁྱབ་པ། ཀུན་ཏུ་བཟང་པོའི་རྣམ་འཕྲུལ་ལས་བྱུང་བའི་

མཆོད་པའི་སྤྲིན་ཕུང་ལྟ་བུ་བསམ་གྱི་མི་ཁྱབ་པར་མོས་ལ། ཨརྒྷཾ་ནས། ཤཔྟའི་བར་དང༌། ཨོཾ་བྷོ་དྷི་
བྷྲིཀྵ་ལ་སོགས་པས་བྱིན་གྱིས་བརླབས། དེ་ནས་ཐབ་ཀྱི་ནང་དུ། པཾ་ལས་པདྨ་དང་རཾ་ལས་བགྲང་ཕྲེང་རཾ་
གྱིས་མཚན་པ་ལས་འོད་འཕྲོས་འདུས་གཅིག་ཏུ་གྱུར་པ་ལས། མེ་ལྷ་སྐུ་མདོག་དམར་པོ་འོད་
ཟེར་དཀར་པོ་འཕྲོ་ཞིང་འདུ་བ། ར་སྐྱེས་ལ་ཞོན་པ། ཞལ་གཅིག་ཕྱག་གཉིས་ཀྱི་གཡས་
བགྲང་ཕྲེང་དང་གཡོན་གྱི་སྤྱི་བླུགས་འཛིན་པ། གསུས་ཁྱིམ་ཆེ་བ། རལ་པའི་ཐོར་ཚུགས་
ཅན། ཨག་ཚོམས་འཕྱང་བ། དྲང་སྲོང་གི་ཚོགས་ཀྱིས་བསྐོར་བའི་དཔྲལ་བར་ཨོཾ། མགྲིན་
པར་ཨཱཿ ཐུགས་ཀར་ཧཱུཾ། བསམ། རང་གི་སྙིང་གའི་ས་བོན་ལས་འོད་འཕྲོས། ཤར་ལྷོ་ནས་མེ་
ལྷ་སྤྱན་དྲངས་པར་མོས་ཏེ། དབྱུག་གུ་གསུམ་པའི་ཕྱག་རྒྱ་རྣ་དྲུང་དུ་བཅས་ལ། ཚུར་བྱོན་ཚུར་བྱོན་འབྱུང་པོ་ཆེ། །
མེ་ལྷའི་རྒྱལ་པོ་དྲང་སྲོང་མཆོག །བསྲེག་བླུགས་ཞལ་ཟས་བཞེས་སླད་དུ། །འདི་ཉིད་དུ་ནི་
བཞུགས་སུ་གསོལ། །གཟི་བརྗིད་ཆེན་པོ་མེ་ཡི་ལྷ། །འདོད་པ་ཐམས་ཅད་སྒྲུབ་པ་པོ། །ཐུགས་
རྗེས་སེམས་ཅན་དོན་མཛད་པ། །འདི་ཉིད་དུ་ནི་བཞུགས་སུ་གསོལ། ཨོཾ་ཨགྣེ་ཡེ་མཧཱ་ཏེ་ཛ་
སརྦ་ཀརྨཱ་པྲ་སྭ་ད་ཀ མཧཱ་བྷུ་ཏ་དེ་ཝཱ་རི་ཤི་དྭི་ཛ། ས་ད་མ་གྲ་ཧ། ཨ་ཧཱུ་ཏི། ཨ་ཧ་ར། ཨསྨིན་
སནྣི་ཧི་ཏོ་བྷ་ཝ། ཞེས་པས་སྤྱན་དྲངས། པདྨ་ཀ་མ་ལ་ཡ་སྟྭཾ་གི་མེ་ཏོག་གཏོར་ལ་གདན་ལ་བཞུགས་པར་བསམ།
ཨོཾ་ཨགྣེ་ཡེ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱཧཱས་མཆོད། པཱ་ཏྱཾ་གྱི་ཞབས་བསིལ་ཕུལ་ནས། རྡོ་རྗེ་རྩེ་ལྔ་པའི་ཕྱག་
རྒྱ་བཅས་ཏེ། ཨོཾ་བཛྲ་ཨ་ན་ལ་མཧཱ་བྷུ་ཏ་ཛྭ་ལ་ཡ་བྷསྨིན་ཀུ་རུ་སརྦ་དུཥྚན་ཧཱུཾ་ཕཊ། དྲྀ་ཤྱ་ཛཿཧཱུཾ་བཾ་
ཧོཿ ས་མ་ཡ་སྟྭཾ་གྱིས་དམ་ལ་བཞག །ཨོཾ་བཛྲ་ཨཾ་ཀུ་ཤ་ཛཿ ལ་སོགས་པས་དགུག་གཞུག་བཅིང་དབང་དུ་བྱ། གོང་
ལྟར་དབང་བསྐུར། ཨོཾ་ཀུ་ཤ་འདི་ནི་གཙང་ཞིང་དགེ།ས་ལས་སྐྱེས་པའི་སྙིང་པོ་མཆོག །དཀོན་
མཆོག་གསུམ་གྱི་དག་བྱེད་དེ། །ཚངས་པ་ཡི་ཡང་དག་བྱེད་ཡིན། །འདི་ནི་བདག་ཅག་གི་
བགེགས་ཞི་ཞིང༌། མི་མཐུན་པའི་ཕྱོགས་ཐམས་ཅད་ཉེ་བར་ཞི་བར་གྱུར་ཅིག ཨོཾ་བཛྲ་སཏྭ་
ཨཱཿ ཞེས་པས་ཀུ་ཤ་རྩེ་མོ་གཡས་སུ་བསྟན་ཏེ་ཐབ་ཀྱི་ཕྱོགས་བརྒྱད་དུ་བསྐོར་ཞིང༌། ཡཀྵ་བཟླས་པའི་ཆུ་དང་རྡོ་རྗེ་གནོད་སྦྱིན་

གྱི་སྔགས་རྒྱས་བསངས། དེ་ནས་མེ་ལྷའི་ལྕེ་ཧཱུཾ་ལས་རྡོ་རྗེ་རྩེ་ལྔ་པར་གྱུར།པའི་ཁ་དང་གཟར་བུ་གཉིས་ཀྱི་ཁ་ལ་རཾ་
བཀོད་དེ། ཨོཾ་ཨགྣེ་ཡེ་སྭཱཧཱས་ལན་བདུན་མར་གྱིས་བཀང་སྟེ། གཟར་བུ་ཁ་སྦྱར་ལ། ཨོཾ་ཨགྣེ་ཡེ་དི་བྱཱ་དི་བྱཱ་བི་
ཤུདྡྷེ་མཧཱ་ཤྲཱི་ཧ་བྱཱ་ཀ་བྱཱ་བྷ་ཡ་ཧ་ན་ཡ་ཧཱུཾ་ཕཊ་སྭཱཧཱས་མེར་བླུགས་པ་ལན་གསུམ་གྱིས། མེ་ལྷའི་ཞལ་དུ་
ཕུལ་བར་བསམ། ཨོཾ་ཨགྣེ་ཡེ་ས་པ་རི་ཝཱ་ར་སྔོན་དུ་འགྲོ་བའི། ཨརྒྷཾ་ལ་སོགས་པའི་མཆོད་པ་རྣམས་ཀྱིས་
མཆོད། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། །མེ་ལྷའི་རྒྱལ་པོ་ཁོ་བོས་དབང་
བསྐུར་བ། །ཤེས་རབ་མཆོག་གིས་ཉོན་མོངས་ཐམས་ཅད་བསྲེག །ཞི་བྱེད་མེ་ལྷ་ཉིད་ལ་རྣམ་
པར་འདུད། །ཅེས་པས་བསྟོད། ཨོཾ་ཨགྣེ་ཡེ་འབའ་ཞིག་གིས་རྫས་ཐམས་ཅད་ཕུལ་ནས། རིན་པོ་ཆེ་རེ་རེའི་མཇུག་ཏུ་
སྤེལ་ཞིང་ཚིག་བརྗོད་དེ། ཡམ་ཤིང་ལ་གཟི་བརྗིད་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་
ཤནྟིཾ་ཀུ་རུ་སྭཱཧཱ། མར་ལ་འབྱོར་པ། ཏིལ་ལ་དགེ་བ། ཟས་མཆོག་ལ་བདེ་བ། འབྲས་ལ་བསོད་ནམས་
རྒྱས་པ། སོ་བ་ལ་ནོར་དང་འབྲུ། ནས་ལ་ཤུགས། སྲན་མ་ལ་སྟོབས། གྲོ་ལ་ནད་མེད་པ། དུར་བ་ལ་ཚེ། ཀུ་
ཤ་ལ་བསྲུང་བ་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤནྟིཾ་ཀུ་རུ་སྭཱཧཱ། སྤེལ་རྫས་སོ་
སོའི་སྔགས་ཀྱིས་འབུལ་ན། རིམ་པ་བཞིན། ཨོཾ་བོ་དྷི་བྷྲིཀྵ་ཡ་སྭཱཧཱ། ཨོཾ་ཨགྣེ་ཡེ་སྭཱཧཱ། ཨོཾ་སརྦ་པ་པཾ་ད་ཧ་
ན་བཛྲ་ཡེ་སྭཱཧཱ། ཨོཾ་སརྦ་སཾ་བྷ་དེ་སྭཱཧཱ། ཨོཾ་བཛྲ་པུཥྚ་ཡེ་སྭཱཧཱ། ཨོཾ་བཛྲ་བི་ཛ་ཡེ་སྭཱཧཱ། ཨོཾ་མ་ཧཱ་
བེ་གཱ་ཡེ་སྭཱཧཱ། ཨོཾ་མ་ཧཱ་པཱ་ལ་ཡེ་སྭཱཧཱ། ཨོཾ་གྷསྨ་རི་སྭཱཧཱ། ཨོཾ་བཛྲ་ཨཱ་ཡུ་ཥེ་སྭཱཧཱ། ཨོཾ་ཨཱཿཔྲ་ཏི་ཧེ་
ཏ་ཡ་སྭཱ་ཧཱས་ཕུལ་ལ། སྔར་བཞིན་མཆོད་བསྟོད། བསང་གཏོར་དང་ཞབས་བསིལ་ཕུལ་ལ། ཨོཾ་བཛྲ་ཛྭ་ལ་རཾ་གྱི་མེ་
ལྷ་མེ་འབར་བའི་རྣམ་པར་གྱུར་པར་བསམ། དེ་ནས་ཐབ་ཀྱི་དབུས་སུ་བདག་བསྐྱེད་ཀྱི་སྐབས་ལྟར་དམ་ཚིག་པ་
བསྐྱེད། སྐུ་གསུང་ཐུགས་བྱིན་གྱིས་བརླབས། དམིགས་མེད་མཁའ་ལྟར་དག་ཅིང་ཁྱབ་པའི་སྐུ། །ཆོས་སྐུ་
ནམ་མཁའ་ལྟ་བུར་དབྱེར་མེད་ཀྱང༌། །ཐབས་དང་ཤེས་རབ་གཟུགས་བརྙན་སྐུར་སྟོན་པ། །
བཅོམ་ལྡན་འཁོར་བཅས་འདིར་ནི་གཤེགས་སུ་གསོལ། །མ་ལུས་སེམས་ཅན་ཀུན་གྱི་
མགོན་གྱུར་ཅིང༌། །བདུད་སྡེ་དཔུང་བཅས་མི་བཟད་འཇོམས་མཛད་ལྷ། །དངོས་རྣམས་མ་

ལུས་ཇི་བཞིན་མཁྱེན་གྱུར་པའི། །བཅོམ་ལྡན་འཁོར་བཅས་འདིར་ནི་གཤེགས་སུ་གསོལ། །
ཞེས་པ་དང༌། སྔར་གྱི་སྔགས་ལ་སོགས་པས་སྤྱན་དྲངས། ཡེ་ཤེས་པ་གཞུག །དབང་བསྐུར། རིགས་བདག་གི་རྒྱས་གདབ་པ་
བདག་བསྐྱེད་ལྟར་བྱས་ལ། ལྷའི་ཞལ་ཅུང་ཟད་གདངས་པར་བསམ་ལ། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱཧཱ།
མར་ལ་བསྔགས་ཏེ། ཨོཾ་ཨགྣེ་ཡེ་སྭཱཧཱ། ཞེས་ལན་བདུན་གྱིས་བཀང་ལ། ཨོཾ་ཨགྣེ་ཡེ་དི་བྱ་དི་བྱ་བི་ཤུདྡྷེ་མཧཱ་
ཤྲཱི་ཧ་བྱ་ཀ་བྱ་བ་ཧ་ན་ཧཱུཾ་ཕཊ། བདག་ཅག་དཔོན་སློབ་ཡོན་མཆོད་རྣམས་ཀྱི་འགལ་རྐྱེན་མི་
དང་མི་མ་ཡིན་པའི་ཉེ་བར་འཚེ་བ་དང༌། དུས་མ་ཡིན་པར་འཆི་བ་ཐམས་ཅད་ཤནྟིཾ་ཀུ་རུ་
སྭཱཧཱས་མར་བླུགས་ལ་ལན་གསུམ་བྱ། སྔར་བཞིན་མཆོད་བསྟོད། དེ་ནས་རྫས་ལ། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱས་
འབུལ་བ་ལས། སྤེལ་ཚིག་མེ་ལྷའི་སྐབས་དང་འདྲ་ལ། ཏིལ་སུམ་བརྒྱ་ལ་སོགས་པ་མང་དུ་འབུལ། གཞན་བརྒྱ་དང་རེ་རེ་འབུལ།
མཐར་ལན་བདུན་འབུལ་བ་གོང་བཞིན་དང༌། འོག་ལྟར་གཏོར་མ་བཏང༌། འདོད་དོན་གསོལ་ལ་བཟོད་པ་ཞུ། ཡེ་ཤེས་པ་
གཤེགས་སུ་གསོལ། དམ་ཚིག་པ་བདག་ལ་བསྡུ། བཛྲ་ཛྭ་ལའི་སྔགས་ཀྱི་མར་དགང་བླུགས་གསུམ་ཐབ་
ཏུ་བླུགས་ལ་མེ་ལྷའི་སྐུར་བཞེངས་པར་བསམ་ལ། གོང་གི་མེ་ལྷའི་སྐབས་ལྟར་ལྷག་མ་བསྲེག་རྫས་ཉི་ཤུ་རྩ་རེ་དང༌། མར་བྱིན་
ཟན་ལྟར་ཕུལ་ལམ་མཆོད། གཏོར་མ་ཨོཾ་ཨགྣེའི་མཐར། ཨཱ་ཀ་རོ་བཏགས་ལ་འབུལ། སྔར་གྱི་བསྟོད་པའི་རྗེས་སུ།
ཚངས་པ་འཇིག་རྟེན་མགོན་གྱི་སྲས། །མེ་ལྷའི་རྒྱལ་པོ་དྲང་སྲོང་མཆོག །འབྱུང་པོ་ཡོངས་སུ་
བསྐྱབ་པ་དང༌། །ཐུགས་རྗེའི་དབང་གིས་སྐུར་སྤྲུལ་པ། །རིག་སྔགས་གྲུབ་པའི་དྲང་སྲོང་
མཆོག །ཉོན་མོངས་བསྲེགས་པའི་ཤེས་རབ་འོད། །བསྐལ་པའི་མེ་ལྟར་གཟི་བརྗིད་འབར། །
མངོན་ཤེས་རྫུ་འཕྲུལ་ཞབས་དང་ལྡན། །ཐབས་ཀྱི་སྤྲུལ་པའི་ཐེག་པ་བཅིབས། །རིག་
སྔགས་གསུང་གི་བགྲང་ཕྲེང་འཛིན། །བདུད་རྩིའི་བཅུད་ལྡན་གྷུནྚེ་བསྣམས། །ཆོས་ཀྱི་བདུད་
རྩིས་ཡོངས་ལ་བསིལ། །ཉེས་པའི་སྐྱོན་བྲལ་ཚངས་པར་སྤྱོད། །འཇིག་རྟེན་གནས་ཀྱང་མྱ་
ངན་འདས། །ཞི་བ་བརྙེས་ཀྱང་ཐུགས་རྗེ་ཆེ། །དེ་བས་བསྟོད་དེ་ཕྱག་ཀྱང་འཚལ། ཞེས་པས་
བསྟོད། འདོད་དོན་བསམ། བསང་གཏོར་སྔར་བཞིན་འཐོར་འཐུང་པྲོཀྵ་ནཾ་པྲ་ཏཱིཙྪ་ཡེ་སྭཱཧཱས་ཕུལ་ལ། བདག་གི་

དོན་དང་གཞན་གྱི་དོན། །བྱིན་ཟ་ཁྱོད་ཀྱི་སྒྲུབས་ཀྱི་གཤེགས། །ཇི་ལྟར་གནས་སུ་སླར་
གཤེགས་ཏེ། །བདག་གི་འདོད་པ་ཐམས་ཅད་བསྒྲུབས། །ཨོཾ་ཨགྣེ་ཡེ་ཡ་ཧི་ཞེས་པ་དང༌། སྤྱན་དྲངས་
བའི་ཕྱག་རྒྱ་ལས། མཛུབ་མོ་དང་ལག་པ་ཕྱིར་བསྐྱེད་དེ། མེ་ལྷ་གཤེགས་སུ་གསོལ། དམ་ཚིག་པ་བདག་ལ་
བསྡུ། ལྷག་ཆད་ཁ་སྐང་བའི་ཡི་གེ་བརྒྱ་པ་བཟླས། སྟོན་མཆོག་དམ་པའི་བཀྲ་ཤིས་བརྗོད། དེ་ནས་གཏོར་མ་བཞི་
བཤམས་པའི་དང་པོ་རྡོ་རྗེ་གནོད་སྦྱིན་གྱི་སྔགས་རྒྱས་བསངས། རྡོ་རྗེ་མེ་ཡི་ཕྱག་རྒྱས་སྦྱངས། རྡོ་རྗེ་བསྡམས་པ་འདེབས་ཚུལ་
དང༌། ཨ་ཀཱ་རོས་བདུད་རྩིར་གྱུར། ལྷའི་ལྗགས་རྡོ་རྗེ་རྩེ་ལྔ་པའི་སྦུ་གུས་གཏོར་མ་གསོལ་བར་བསམ་
ཞིང་སྙིང་པོའི་མཐར། བྷ་ལིཾ་ཏ་ཁ་ཁ་ཁཱ་ཧི་ཁཱ་ཧི། ཞེས་བརྗོད་པས་འབུལ། མཆོད་བསྟོད། མཆོད་སྦྱིན་གཏོར་
མ་འདི་བསྣོམས་ལ། སོགས་ཀྱི་ཕྲིན་ལས་གཞོལ། དེ་ནས་གཏོར་མ་གཉིས་ཕྱོགས་སྐྱོང༌། གསུམ་པ་འབྱུང་པོ། བཞི་པ་
བགེགས་ལ་ཆ་གསུམ་ལྟར་བསྔོས་ལ། མཆོད་བསྟོད། འདོད་དོན་ཞུ། མ་འབྱོར་པ་དང་ཉམས་པ་དང༌། ཞེས་པ་ལ་
སོགས་པས་བཟོད་པར་གསོལ། ཨོཾ་ཁྱོད་ཀྱིས་སེམས་ཅན་དོན་ཀུན་མཛད། །ལ་སོགས་པའི་མཐར། ཨོཾ་
ཨཱཿཧཱུཾ་བཛྲ་མུཿ། རང་དང་མདུན་གྱི་ཡེ་ཤེས་པ་གཤེགས། མདུན་གྱི་དམ་ཚིག་པ་བདག་ལ་
བསྡུ། རྟེན་ཡོད་ན་གཤེགས་གསོལ་མི་དགོས་བརྟན་བཞུགས་བྱ། སྨོན་ལམ་དང་བཀྲ་ཤིས་བརྗོད། གནས་གསུམ་ཡི་གེ་གསུམ་
གྱིས་བསྲུང༌། རྗེས་བསྡུའོ། །དེ་དག་གི་རང་བཞིན་གྱི་དོན་དུ་ལྷ་མཉེས་པའི་ཆོ་ག་སྦྱིན་བསྲེག་དང་བཅས་པ་བསྟན་ཟིན་ཏོ། །
འཕགས་མ་ཞི་བ་རིན་ཆེན་བཞི་གྲགས་ལས། །ཕན་བདེ་ཆོས་ཅན་མདའ་ཆེན་འཕངས་པ་ང༌། །མཉམ་དུ་བློ་ཡི་མུན་ཚོགས་
དཔུང་བཅོམས་ནས། །བདག་བློ་ཐར་པའི་གྲོང་དུ་འདྲེན་ལ་འདུད། །རྒྱལ་བས་ཆོས་ཀྱི་སྒོ་མོ་མཐའ་ཡས་ཀྱིས། །མཆོག་ཏུ་གྱུར་
པའི་སྙིང་པོ་རྣམས་ལས་ནི། །ཡིད་བཞིན་འཁོར་ལོ་མན་ངག་གདམས་པ་མཆོག །དེང་འདིར་རྡོ་རྗེ་པདྨ་འབྱུང་གནས་ཀྱིས། །ཆོས་
ཚུལ་ངོ་མཚར་འཐུང་བའི་པུཎྱཻ་བི་ཛ་ཡིས། །ངོ་མཚར་ཆོས་རིགས་རྐང་འཐུང་རྩེ་མོ་དེར། །གསུམ་བརྩེན་ལྷ་མིའི་རྒྱལ་པོ་རྣམ་
འཕྲུལ་བ། །མངའ་འབངས་བདེ་བའི་སར་འགོད་འཛུམ་ཞལ་ཅན། །ལུགས་གཉིས་མངོན་པར་མཐོ་ཞིང་དབང་འབྱོར་བས། །
བདག་གི་ཕུ་བོ་ས་སྐྱོང་དམ་པ་བྱུང༌། །རྣམ་དཀར་དད་དང་ལྷག་བསམ་འབྱོར་པའི་དཔལ། །འདི་དང་ཕྱི་མར་འཆི་མེད་ཚེ་བསྒྲུབ་
ཕྱིར། །རབ་སྤེལ་པར་གྱིས་འཕྲུལ་ཡིག་འདི་བསྒྲུབས་སོ། །ཡི་གེའི་བྱེད་པོ་ཤེས་རབ་ཀུན་དགས་བྲིས། །སོར་མོའི་ཟློས་གར་

འཕྲུལ་ལས་བྱུང་བའི་བརྐོས། །སྒོ་གསུམ་བརྩོན་པས་བསྒྲུབས་པའི་དཔོན་ཆེན་ནི། །བསོད་ནམས་བསྟན་པ་ཞེས་པས་ལེགས་
པར་བགྱིས། །ཡི་གེ་དག་བྱེད་བཀྲ་ཤིས་བཟང་པོ་དང༌། །བཀྲ་ཤིས་བྱང་ཆུབ་གཉིས་ཀྱིས་རྣམ་དཔྱོད་ལེགས། །འདིར་འབད་དགེ་
ཚོགས་འོད་དཀར་གང་མཆིས་པ། །ཕ་མས་གཙོ་བྱས་འགྲོ་ཀུན་ཇི་སྙེད་དང༌། །བདག་ཅག་མཆེད་ལྕམ་མ་ལུས་འཁོར་བཅས་
རྣམས། །ཡིད་བཞིན་འཁོར་ལོའི་གོ་འཕང་ཐོབ་པར་ཤོག །འདི་ལྟར་བསྒྲུབས་ལས་བྱུང་བའི་དགེ་བ་དང༌། རྒྱལ་བའི་སྐུ་གསུང་
ཐུགས་རྟེན་བཞེངས་པའི་མཐུས། །ཚེ་རིང་ནད་མེད་བདེ་བ་ཐོབ་པ་དང༌། །ཆབ་སྲིད་དབང་ཕྱུག་རྣམས་ནི་གོང་དུ་འཕེལ། །རང་
འབྱུང་པདྨའི་ཆོས་ཚུལ་རབ་རྒྱས་ནས། །འཕྲིན་ལས་ནམ་མཁའི་མཐའ་རུ་ཁྱབ་ནས་ཀྱང༌། །འགྲོ་ཀུན་སེམས་ཅན་མཐའ་ཡས་
ཐམས་ཅད་ཀྱིས། །སྐྱབས་དང་སྐྱོབ་པའི་བླ་མར་བདག་གྱུར་ཅིག། །།ཤུ་བྷཾ་སྟུ་སརྦ་ཛ་ག་ཏཾ། བཀྲ་ཤིས་སོ། །

༄༅། །སྒྲོལ་དཀར་ཇོ་བོ་ལུགས་ཀྱི་མངོན་རྟོགས་
ཚེ་སྒྲུབ་དང་བཅས་པ་
བཞུགས་སོ། །
༄༅། །དགེ་ལེགས་འདོད་པའི་འབྲས་སྩོལ་མ། །འཆི་མེད་ཚེ་ཡི་དཔལ་སྦྱིན་མ། །སྲིད་
པའི་སྡུག་བསྔལ་ཀུན་སེལ་མ། །འཕགས་མ་སྒྲོལ་མས་ཤིས་པར་མཛོད། །འདིར་ཐོག་མར་སྐྱབས་
སེམས་སྤྱི་དང་མཐུན། བསྡུ་ན། སངས་རྒྱས་ཆོས་དང་སོགས། ཉིད་ཇོ་བོའི་གསུང་ཡིན་ངེས་ཀྱི་ཡིད་ཆེས་ཆོག་ཤེས་
འཚལ། དེ་ནས་སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས་ཧཱུཾ་ལས་བསྲུང་འཁོར། པཾ་ལས་པདྨ།
ཨ་ལས་ཟླ་བའི་སྟེང་དུ། རང་སེམས་ཨུཏྤལ་དཀར་པོ་ཏཱཾཿགིས་མཚན་པ་ལས། སྒྲོལ་མ་དཀར་
མོ་ཕྱག་གཡས་མཆོག་སྦྱིན། གཡོན་རབ་ཏུ་རྒྱས་པའི་ཨུཏྤལ་དཀར་པོའི་སྡོང་བུ་འཛིན་པ།
ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། མུ་ཏིག་དཀར་པོ་གཙོ་བོར་གྱུར་པའི་དར་དང་
རིན་པོ་ཆེའི་རྒྱན་གྱིས་བརྒྱན་པ། པད་འདབ་ལྟར་རབ་ཏུ་ཡངས་པའི་སྤྱན་བདུན་དང་ལྡན་པ།
ཟླ་བའི་རྒྱབ་ཡོལ་ཅན། གནས་གསུམ་དུ་ཨོཾ་ཨཱཿཧཱུཾ། ཐུགས་ཀའི་དབུས་སུ་ཏཱཾཿཡེ་ཤེས་སེམས་
དཔའ་བཛྲ་ས་མཱ་ཛཿ ཛཿཧཱུཾ་བཾ་ཧོཿ དབང་གི་ལྷ་རིགས་ལྔ་བཛྲ་ས་མཱ་ཛཿ དེ་བཞིན་གཤེགས་
པ་ཐམས་ཅད་ཀྱིས་བདག་ལ་དབང་བསྐུར་དུ་གསོལ། ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུཾ། དབང་
བསྐུར་སྐུ་གང་དྲི་མ་དག །འོད་དཔག་མེད་ཀྱིས་དབུ་བརྒྱན། སྤྲོ་ན་སྐབས་འདིར་མཆོད་བསྟོད་བྱ། སྙིང་
གར་འཁོར་ལོ་གསལ་བཏབ་ལ་ཐུན་གྱི་ཐོག་མཐའ་གཉིས་སུ། ཨོཾ་ཏཱ་རེ་ཏུཏྟཱ་རེ་ཏུ་རེ་མ་མ་ཨཱ་ཡུར་པུཎྱེ་ཛྙཱ་ན་
པུཥྚིཾ་ཀུ་རུ་སྭཱཧཱ། ཞེས་ཅི་རིགས་དང༌། བཟླས་པའི་དངོས་གཞི་ཡི་གེ་བཅུ་པ་ཉིད་ལ་བྱེད། དེ་བཟླས་པའི་སྒོ་ནས་ཚེ་བསྲིང་

པའོ། །སྙིང་གའི་སྔགས་འཕྲེང་ལས་འོད་ཟེར་དཀར་པོ་ཕྱོགས་ཐམས་ཅད་དུ་འཕྲོས། རང་གི་ཕྱི་
རོལ་འདོམས་གང་ཙམ་དུ་གུར་ཁྱིམ་དཀར་པོར་གྱུར་པས་མི་མཐུན་པའི་ཕྱོགས་ཐམས་ཅད་
ཞི་བར་བསམ། དེ་བཞིན་དུ་སེར་པོས་ཚེ་དང་བསོད་ནམས་རྒྱས་པར་བསམ། དམར་པོས་
ཐམས་ཅད་དབང་དུ་བསྡུས་པར་བསམ། །སྔོན་པོས་དགྲ་བགེགས་ཐམས་ཅད་ཚར་བཅད།
ལྗང་ཁུས་ལས་ཐམས་ཅད་འཕྲལ་དུ་འགྲུབ། མཆིན་ཁས་ལས་འགྲུབ་པ་ལ་བར་ཆད་བསལ།
འོད་ཟེར་འཁོར་ལོ་དེ་རྣམས་སོ་སོའི་བར་ལ་འདོམས་གང་ཙམ་རེ་ཡོད་པ། བར་མཚམས་
ཐམས་ཅད་ཨུཏྤལ་གསར་དུ་ཁ་བྱེ་བས་གང་བར་བསམ་ལ། བཟླས་པ་ཅི་རིགས་བྱ། མཐར་འོད་
ཟེར་འཁོར་ལོ་ཕྱི་མ་ཕྱི་མ་ནང་མ་ལ་ཐིམ་པ་མཐར་སྙིང་གའི་སྔགས་འཕྲེང་ལ་བསྡུ། བསྲུང་
འཁོར་གྱི་ཚེ་བསྲིང་པའོ། །སྙིང་གའི་འཁོར་ལོའམ་ས་བོན་ལས་འོད་འཕྲོས། འབྱུང་བཞིའི་བཅུད་
ཐམས་ཅད་བདུད་རྩིར་བསྡུས། རང་ཉིད་ལ་ཐིམ་པས་ལུས་ཀྱི་ཟུངས་དང་སེམས་ཀྱི་རྟེན་དུ་
གྱུར་པས་སྲ་བརྟན་རྡོ་རྗེའི་ཚེ་ཐོབ་པར་མོས་ཤིང༌། བཟླས་བརྗོད་ཅི་རིགས་བྱ། དེ་བཞིན་དུ་སེམས་ཅན་
ཐམས་ཅད་ཀྱི་ཚེ་དང༌། བསོད་ནམས་གནོད་པ་མེད་པར་བླངས་ནས་སྔ་མ་ལྟར་བྱ་སྟེ། བཅུད་བསྡུ་བས་ཚེ་བསྲིང་པའོ། །སྙིང་
གར་ཟླ་བ་ལ་ཏཱཾཿལས་དབུགས་ཕྱིར་འགྲོ་བའི་ཚེ་འོད་ཟེར་སྤྲོ། ནང་དུ་འོང་བའི་ཚེ་བསྡུ། གནས་པའི་ཚེ་
ཏཱཾཿལ་སེམས་གཏད་པའི་ལན་བརྒྱ་ཕྲག་ཙམ་སྒོམ་པ་ནི་རྡོ་རྗེའི་བཟླས་པས་ཚེ་བསྲིང་པའོ། །རང་ལུས་ཀྱི་དབུས་སུ་སྲོག་རྩ་ཤེལ་
གྱི་ཀ་བ་བཙུགས་པ་ལྟ་བུ་ཡས་སྣ་ཐིག་ལེ་དཀར་པོ་དང༌། མས་སྣ་ཐིག་ལེ་དམར་པོས་བཀག་པ། ནང་སྙིང་གའི་ཏཱཾཿལས་བྱུང་བའི་
སྲོག་གི་རླུང་སྔོ་དམར་གྱིས་འགྲོ་འོང་མེད་པར་གང་བ་ལ་སེམས་གཏད་དེ། རླུང་བུམ་ཅན་ཅི་རིགས་སུ་འཛིན་པ་ནི་སྙིང་གར་ཚེ་
ཕུར་གདབ་པ་ལ་བརྟེན་ནས་ཚེ་བསྲིང་པའོ། །ཕྱི་མ་བཞི་པོ་དེ་གང་ཡང་རུང་བར་བྱས་པས་ཆོག །སྙིང་གར་འཁོར་ལོ་སྒོམ་ཚུལ་
ནི་ཟླ་བའི་སྟེང་དུ་འཁོར་ལོ་དཀར་པོ་རྩིབས་བརྒྱད་པ་མཐའ་མར་མུ་ཁྱུད་དང་བཅས་པ། ལྟེ་བའི་དབུས་སུ་ཧཱ་ཏཱཾཿ ཨོཾ་གསུམ་ཡས་
རིམ་གྱིས་བརྩེགས་པས། དེའི་མཐའ་ལ་མ་མ་མིང་འདི་ཞེས་བགྱི་བའི་ཚེ་དང་བསོད་ནམས་རྒྱས་པར་མཛོད་ཅིག །རྩིབས་བརྒྱད་
ལ་ཏཱ་རེ་ཏུཏྟཱ་རེ་ཏུ་རེ་སྭཱ་ཞེས་པའི་ཡི་གེ་བརྒྱད་པོ་ཐམས་ཅད་ཁ་ནང་བལྟས་མགོ་གྱེན་བསྟན། འོད་ཟེར་དཀར་པོ་འབར་བ་སྒོམ་

པ་ཡིན། །ཏཱ་ར་ནཱ་ཐས་མཛད་པའོ། །ཞུས་དག མངྒ་ལཾ།

༄༅། །གསང་བ་སྤྱིའི་ཆོ་ག་ཞི་བ་ལས་ཐམས་ཅད་པའི་
སྦྱིན་སྲེག་གི་ཆོ་ག་འབྲིང་པོ་
བཞུགས་སོ། །
༄༅། །ན་མོ་གུ་རུ། འདིར་གསང་བ་སྤྱིའི་ཆོ་ག་ལས་བརྩམས་ཏེ། ཞི་བ་ལས་ཐམས་ཅད་པའི་སྦྱིན་སྲེག་གི་ཆོ་ག་
འདི་ལྟར་བྱའོ། །བདག་ཉིད་རྡོ་རྗེ་ཁྲོ་བོ་ཧཱུཾ་མཛད་རྡོ་རྗེ་དང་དྲིལ་བུ་འཛིན་པར་གྱུར། ཨོཾ་སུཾ་བྷ་ནི་
སུཾ་བྷ་ཧཱུཾ། གྲིཧྞ་གྲིཧྞ་ཧཱུཾ། གྲིཧྞ་པཱ་ཡ་གྲིཧྞ་པཱ་ཡ་ཧཱུཾ། ཨཱ་ན་ཡ་ཧོ་བྷ་ག་ཝཱན་བིདྱཱ་རཱ་ཛ་ཧཱུཾ་ཕཊ། ལན་
བདུན་ཙམ་བཟླས། རང་རང་གི་ལུགས་ལྟར་སྔོན་འགྲོ་གཏོར་མ་བཏང༌། ལག་པ་གཡས་རྡོ་རྗེ་དང་བཅས་པ་ས་ལ་བཞག ཨོཾ་
ཨཱཿཧཱུཾ། ཨོཾ་ཧ་ན་ཧ་ན་ཀྲོ་དྷ་ཧཱུཾ་ཕཊ། ཅེས་པ་ལན་མང་དུ་བཟླ། དེ་རྗེས་ས་གཞི་དེར། བརྐོས་ཐབ་བྱེད་ན། སྟེགས་
བུ་མཐོ་གང་གི་དཔངས་དང་ལྡན་པ་བྱས་ལ། སྒོམ་དོན་དང་མཐུན་པར་རྩིག་པ་དང་ས་བརྐོ་དགོས་ཤིང༌། བྲིས་ཐབ་ཏུ་བྱེད་ན།
ཚང་ཐིག་ཟུར་ཐིག་བཏབ། དབུས་སུ་ཐིག་སྐུད་མཐོ་གང་གིས་ཟླུམ་པོར་བསྐོར། དེ་ནས་སོར་བཞི་པ་གཉིས་རིམ་ཅན་དུ་བསྐོར་
ཏེ། ཐབ་དང་མུ་རན་དང་ཁ་ཁྱེར་རྣམས་སོ། །ལྟེ་བ་ནས་མུ་རན་གྱི་མཐར་གཟུང་བ་ཉིས་གྱུར་ཟུར་ཐིག་གི་སྟེང་དུ་བྱ་རྗེས་བྱས་པའི་
སྟེང་ནས། ཕྱོགས་བཞིར་གྲུ་བཞིར་བཏབ། དེ་ལ་སླར་ཡང་སོར་གཉིས་བསྣན། དབུས་སུ་པདྨ་འདབ་བརྒྱད་དང༌། མུ་རན་ལ་ཟེའུ་
འབྲུ། ཁ་ཁྱེར་ལ་པདྨ་འདབ་བརྒྱད་རྣམས་འབྲི། དེ་དག་གི་བར་རྣམས་དཀར་པོ་འགེངས། །སྟེགས་བུ་སེར་པོ་ཟུར་བཞིར་ཟླ་ཕྱེད་
རྡོ་རྗེ་དཀར་པོ། དེ་དག་གི་བཅད་མཛེས་ཚོན། དབུས་ཀྱི་པདྨའི་ལྟེ་བར་རྡོ་རྗེ་སོར་བརྒྱད་པ། ལྷ་གཙོ་བོ་གང་ཡིན་གྱི་སྐུ་མདོག་
དང་མཚུངས་པའི་ཁ་ཏོག་ཅན་འབྲི། འདབ་མ་བརྒྱད་ལ་མཚན་མ་མ་བཀོད་ཀྱང་ཆོག །ཡང་ན་རིགས་དང་མཐུན་པའི་ཕྱག་མཚན་
དབུས་སུ་བྲིས་ཀྱང་རུང་བ་ཡིན་ནོ། །དེ་ནས་ཟླུམ་ཐིག་ནང་མའི་ནང་ནས། དྲི་ཞིམ་པོའི་བུད་ཤིང་གིས་ཟླུམ་པོར་བརྩིགས། རང་
གི་གཡས་ཕྱོགས་སུ་བསྲེག་རྫས་རྣམས་རིམ་ཅན་དུ་སྒྲིགས། དེ་རྣམས་ཀྱི་བར་གྱི་ཆ་ནས། ཅི་རིགས་པ་རེ་བླངས་ནས་སྣོད་གཅིག་

ཏུ་བསྲེས། གཡོན་གྱི་ཆ་ལ། མཆོད་ཡོན་ཀྱི་སྣོད་ཆེ་ཆུང་གཉིས་དང༌། བསང་གཏོར་གྱི་སྣོད་ཅིག་བཤམས། དེའི་འཕྲོ་མཐུད་ནས་
ཉེར་སྤྱོད་སོགས་མཆོད་པ་རྣམས་ཕྱི་ནང་རིམ་པ་གཉིས་ཀྱང་བཤམས། རང་དང་ཐབ་ཀྱི་བར་དུ་མེ་ཡོལ་བརྩིག །མེ་ཡོལ་དང་
རང་གི་བར་དུ་དྲིལ་བུ་དང༌། དེའི་མདུན་དུ་རྡོ་རྗེ་གཞག །རྡོར་དྲིལ་གྱི་བར་དུ་དགང་བླུག་ཀྱང་བཞག །མར་ཁུ་དང་ཡམ་ཤིང་ཡང་
གཡས་ཕྱོགས་སུ་འཇོག་སྟེ། ཇི་ལྟར་བདེ་བར་ཡང་བྱའོ། །དེ་ནས་ཡི་དམ་གང་ཡིན་གྱི་བདག་བསྐྱེད་བཟླས་པ་དང་བཅས་པའི་
བར་བྱ་སྟེ། དཀྱིལ་འཁོར་རྫོགས་པར་བསྒོམས་པ་ཡིན་ན་རང་ལ་བསྡུའོ། །ཀུ་ཤ་ནས་བཟུང༌། བསང་ཆུ་ལ་དམིགས་ཏེ། ཨོཾ་
བཛྲ་ཨ་མྲྀ་ཏ་ཀུཎྚ་ལི་ཧ་ན་ཧ་ན་ཧཱུཾ་ཕཊ། བརྒྱ་རྩ་བརྒྱད་བཟླས་པའི་བྱིན་གྱིས་བརླབས། ནང་མཆོད་དགོས་པའི་
རིགས་ཡིན་ཞིང༌། བདག་བསྐྱེད་ཀྱི་སྐབས་གྲུབ་ན་དེས་ཆོག མ་གྲུབ་ན་སྐབས་འདིར་རང་རང་གི་ལུགས་ཀྱི་ནང་མཆོད་བྱིན་
རླབས་བྱ། དེ་ནས་ཨ་མྲྀ་ཏ་བཟླ་ཤིང༌། བསང་ཆུས་གནས་ཁང་དང་ཡོ་བྱད་ཀུན་ལ་གཏོར། ནང་མཆོད་དགོས་པའི་རིགས་
ཡིན་ན་དེས་ཀྱང་གཏོར་ལ། ཨོཾ་ཨཱཿཧཱུཾ་ལན་མང་དུ་བརྗོད། དེ་ནས་རང་རང་གི་ལུགས་བཞིན་མཆོད་པ་བྱིན་རླབས་བྱ། སྲེག་
རྫས་རྣམས་ལ་རྡོ་རྗེ་རྩེ་གཅིག་པའི་ཕྱག་རྒྱ་གཏད་ནས་ཨོཾ་ཨོཾ་སྭཱཧཱ། ལན་གསུམ་གྱིས། མ་དག་པ་བཀྲུས་པར་བསམ། ཨོཾ་
ཨཱཿསྭཱཧཱ། གསུམ་གྱིས་ཡམ་ཤིང་དང༌། ཨོཾ་ཤྲཱི་སྭཱཧཱ། གསུམ་གྱིས་ཞུན་མར་དང༌། ཨོཾ་ཛྲིཾ་སྭཱཧཱ། གསུམ་གྱིས་འབྲུ་ཐམས་
ཅད་དང༌། ཨོཾ་ཀུ་རུ་ཀུ་རུ་སྭཱཧཱ། གསུམ་གྱིས་རྫས་གཞན་རྣམས་བྱིན་གྱིས་བརླབས། ཨོཾ་ཨཱཿཧཱུཾ་གིས་མེ་བླངས། སྒྲོན་མེ་
སྦར། ཨ་མྲྀ་ཏས་དེ་ལ་བསང་ཆུས་གཏོར། ཨ་མྲྀ་ཏ་བཟླ་བཞིན་ཏུ་ཐབ་ལ་གཡས་བསྐོར་བྱ། ཨོཾ་བཛྲ་ཛྭ་ལ་ཛྭ་ལ་ཧཱུཾ།
ཞེས་མེ་སྒྲོན་ཐབ་ནང་དུ་གཞུག ཧཱུཾ་ཧཱུཾ་ཞེས་བརྗོད་ཅིང༌། རླུང་གཡབ་ཀྱིས་མེ་སྦར་རོ། །ཐབ་ཁུང་ཨ་མྲྀ་ཏས་བསངས། སྭ་བྷཱ་
ཝས་སྦྱངས། སྟོང་པའི་ངང་ལ་ཧཱུཾ་ལས་བྱུང་བའི་ཞི་བའི་ཐབ་ཁུང་དཀར་པོ་ཟླུམ་པོ་ཁྲུ་གང་བ། མུ་
རན་དང་ཁ་ཁྱེར་གྱིས་བསྐོར་ཞིང༌། སྟེགས་བུའི་གྲྭ་ལ་ཟླ་ཕྱེད་རྡོ་རྗེས་མཚན་པ་པདྨ་རྒྱས་པའི་
དབྱིབས་ཅན། དྭངས་ཤིང་ཐོགས་པ་མེད་པར་གྱུར། དེའི་ནང་དུ་རཾ་ལས་མེའི་དཀྱིལ་འཁོར་
རཾ་གྱིས་མཚན་པ་ཡོངས་སུ་གྱུར་པ་ལས། ཞི་བའི་མེ་ལྷ་དཀར་པོ། ཕྱག་གཡས་བགྲང་འཕྲེང་
དང་གཡོན་སྤྱི་བླུགས་འཛིན་པ། རང་འོད་ཀྱི་རིག་མ་དང་གཉིས་སུ་མེད་པ། རྣམ་སྣང་གི་དབུ་
རྒྱན་ཅན། མེ་ལྕེ་དཀར་པོའི་འཕྲེང་བ་དཀྲིགས་ཤིང༌། ར་སྐྱེས་དཀར་པོའི་སྟེང་ན་རྡོ་རྗེའི་

སྐྱིལ་ཀྲུང་གིས་བཞུགས་པ། རྒྱན་དང་ན་བཟའ་དཀར་པོ་ཅན། རལ་བའི་ཐོར་ཚུགས་དང་
ལྡན་པའོ། །རང་གི་ཐུགས་ཀ་ནས་འོད་ཟེར་འཕྲོས། ཤར་ལྷོ་ནས་མེ་ལྷ་འཁོར་དང་བཅས་པ་
ཐམས་ཅད་སྤྱན་དྲངས་ཏེ་བྱོན་པར་གྱུར། སྐྱབས་སྦྱིན་གྱི་ཕྱག་རྒྱ་ལས་མཐེ་བོང་རྣ་བའི་དྲུང་དུ་གཡབ་ཅིང༌། ཨོཾ་
ཚུར་བྱོན་ཚུར་བྱོན་འབྱུང་པོ་ཆེ། །ལྷ་ཡི་དྲང་སྲོང་བྲམ་ཟེ་མཆོག །བསྲེགས་བླུགས་ཞལ་ཟས་
བཞེས་སླད་དུ། །འདིར་ནི་ཡང་དག་བསྙེན་པར་མཛོད། །ཨོཾ་ཊཀྐི་ཧཱུཾ་ཛ། ཞེས་སྤྱན་དྲངས། བསང་ཆུ་
གཏོར་ཞིང་ཨ་མྲྀ་ཏས་བགེགས་བསྐྲད། ཛཿཧཱུཾ་བཾ་ཧོཿ དམ་ཚིག་པ་དང་གཉིས་སུ་མེད་པར་གྱུར། ཀུ་ཤའི་
ཆུན་པོས་བསང་གཏོར་བྱེད་པ་དང་ལྷན་ཅིག་ཏུ། མཆོད་ཡོན་ཀྱི་སྣོད་ཆུང་བ་ནས་བཟེད་ཞལ་དུ་བླུག་སྟེ། ཨོཾ་ཨཱཿཧྲཱིཿཔྲ་ཝ་
ར་སཏྐ་རཱ་རྠཾ་ཨརྒྷཾ་པྲ་ཏཱིཙྪ་ཧཱུཾ་སྭཱཧཱ། ཞེས་བརྗོད། ཨོཾ་བཛྲ་པུཥྤེ་ཨཱཿཧཱུཾ། ནས་ཤཔྟའི་བར་གྱིས་ཉེར་སྤྱོད་ཕུལ།
འཇིག་རྟེན་དབང་ཕྱུག་ཚངས་དབང་མགོན་གྱི་སྲས། །མེ་ལྷའི་རྒྱལ་པོ་ཊཀྐིས་དབང་བསྐུར་
བ། །ཤེས་རབ་མཆོག་གིས་ཉོན་མོངས་ཐམས་ཅད་སྲེག །འཛིན་བྱེད་མེ་ལྷ་ཉིད་ལ་རྣམ་པར་
འདུད། །ཅེས་པས་བསྟོད། ཨོཾ་བཛྲ་ཨ་ན་ལ་མཧཱ་བྷཱུ་ཏ་ཛྭ་ལ་ཛྭ་ལ་སརྦ་བྷསྨི་ཀུ་རུ་སརྦ་དུཥྚན་ཧཱུཾ་
ཕཊ། དྲྀ་ཤྱ་ཛཿཧཱུཾ་བཾ་ཧོཿ ས་མ་ཡ་སྟྭཾ། ས་མ་ཡ་ཧོ། ཞེས་ལན་གསུམ་གྱིས་དམ་ལ་བཞག དེ་ནས། མེ་
ལྷའི་ཐུགས་ཀར་ཧཱུཾ། ལྗགས་ལ་རྡོ་རྗེ་རྩེ་གཅིག་པ་རཾ་གྱིས་མཚན་པ། དགང་བླུགས་ཀྱི་ཁ་ལ་
ཡང་ཧཱུཾ་གིས་མཚན་པར་གྱུར། ཨོཾ་ཨཀན་ཡེ། ཨཱ་དཱི་བྱ་ཨཱ་དཱི་བྱ། ཨཱ་བི་ཤ་ཨཱ་བི་ཤ མཧཱ་ཤྲི་
ཡེ་ཧ་བྱ་ཀ་བྱ་ཝཱ་ཧཱ་ནཱ་ཡ། བདག་གི་སྡིག་སྒྲིབ་བར་ཆད་ནད་གདོན་བཀྲ་མི་ཤིས་པ་མི་མཐུན་
པའི་ཕྱོགས་ཐམས་ཅད་ཤནྟིཾ་ཀུ་རུ་ཡེ་སྭཱཧཱ། ཞེས་ལན་བདུན་གྱིས་དགང་བླུགས་འབུལ། དེ་བཞིན་དུ་སྔགས་དེ་
ཉིད་ཀྱིས། ཡམ་ཤིང་ལན་གསུམ་ཕུལ། སླར་ཡང་སྔགས་དེ་ཉིད་ལན་ཇི་ལྟར་འོས་པས། སྲེག་རྫས་ཐམས་ཅད་བསྲེག་པ་དེ་ནས་
ཅི་རིགས་པར་འབུལ་ལོ། །ཨོཾ་ཨགྣ་ཡེ་སྭཱཧཱ། ཞེས་པས་མར་བླུགས་གཟར་གང་ཐབ་དུ་ཕུལ་འཇིག་རྟེན་པའི་མེ་ལྷ་མཆོད་
པའོ། །སླར་ཡང་བསངས་སྦྱངས། མེ་ལྷའི་ཐུགས་ཀར་རབ་ཏུ་ཡངས་པའི་དབུས་སུ་ཞེས། མཚམས་སྦྱར་
ནས། ལྷག་གང་ལ་མཆོད་པ་འབུལ་རྒྱུའི་ལྷག་པའི་ལྷ་དེ་ཉིད་ཀྱི་མདུན་བསྐྱེད་མཆོད་པའི་ཆོ་ག་ཇི་ལྟ་བ་བཞིན་དུ་བསྐྱེད་ནས་ཡེ་

ཤེས་པ་སྤྱན་འདྲེན་དང་དབང་བསྐུར་རྒྱས་གདབ་ལ་སོགས་པ་ཡང་རང་རང་གི་ལུགས་བཞིན་དུ་བྱ། རིག་བདག་རང་གནས་སུ་
བསྒོམས་ནས། དབང་བསྐུར་རྒྱས་གདབ་མི་དགོས་སོ། །མཆོད་ཡོན་གྱི་སྣོད་གཉིས་པ་ནས། ཀུ་ཤས་བསང་གཏོར་འབུལ་བཞིན་
དུ། གཟེད་ཞལ་དུ་བླུག་ལ། ལྷ་སོ་སོའི་སྙིང་པོའི་མཐར་གོང་གི་མཆོད་ཡོན་གྱི་སྔགས། སྦྱར་བས་མཆོད་ཡོན་འབུལ། མེ་ཏོག་
ནས་རོལ་མོའི་བར་གོང་བཞིན་དུ་འབུལ་བ་དང༌། བསྟོད་པ་ཡང་སོ་སོའི་བསྟོད་པ་ཤོ་ལོ་ཀ་རེ་རེ་ཙམ་རེ་བྱེད་པའམ། སོ་སོའི་ཆོ་
ག་ལས་བྱུང་བའི་མཆོད་འཕྲེང་རྒྱས་པ་ཡོད་ན། དེ་ལྟར་མཆོད་བསྟོད་ཕུལ་ན་ཡང་ལེགས་པ་ཡིན་ནོ། །
དེ་ནས་སྲེག་རྫས་འབུལ་བ་ནི། ཐོག་མར་ལྷག་པའི་ལྷའི་སྔགས་རྣམས་ཀྱི་མཐར་རྫས་སོ་སོའི་སྔགས་སྦྱར་ལ། མཇུག་ཏུ་
ལས་སྔགས་སྦྱོར་བ་ཡིན་ཏེ། དཔེར་མཚོན་ན། འཕགས་མ་སྒྲོལ་མའི་རིག་སྔགས་ལ་བསྲེག་རྫས་ལན་བདུན་འབུལ་ན། ཨོཾ་ཏཱ་
རེ་ཏུཏྟཱ་རེ་ཏུ་རེ་སྭཱཧཱ། ཞེས་པ་ལན་གཅིག ཨོཾ་ཨགྣ་ཡེ་སྭཱཧཱ། ཞེས་པ་ལན་བདུན། བདག་གི་སྡིག་སྒྲིབ་བར་
ཆད་ནད་གདོན་བཀྲ་མི་ཤིས་པ་མི་མཐུན་པའི་ཕྱོགས་ཐམས་ཅད་ཤནྟིཾ་ཀུ་རུ་སྭཱཧཱ། ཞེས་པ་ལན་
གཅིག་སྤེལ་བ་ལྟ་བུའོ། །དེ་ལ། ཨོཾ་ཨགྣ་ཡེ་སྭཱཧཱ། ཞེས་པ་ནི་མར་ཁུའི་སྔགས་སོ། །ཨོཾ་བྷོ་དྷི་བྲིཀྵ་ཡ་སྭཱཧཱ། ཡམ་
ཤིང་གི་སྔགས་སོ། །ཨོཾ་སརྦ་པཱ་པཾ་ད་ཧ་ན་བཛྲ་ཡེ་སྭཱཧཱ། ཏིལ་དང༌། ཨོཾ་བཛྲ་ཨཱ་ཡུ་ཥེ་སྭཱཧཱ། དུར་བ་དང༌། ཨོཾ་
བཛྲ་པུཥྚཱ་ཡེ་སྭཱཧཱ། འབྲས་མ་གྲུགས་པ་དང༌། ཨོཾ་སརྦ་སཾ་པ་དེ་སྭཱཧཱ། ཞོ་ཟན་དང༌། ཨོཾ་ཨ་པྲ་ཏི་ཧ་ཏ་བཛྲ་
ཡེ་སྭཱཧཱ། ཀུ་ཤ་དང༌། ཨོཾ་བཛྲ་བི་ཛ་ཡེ་སྭཱཧཱ། འབྲས་སོ་བ་དང༌། ཨོཾ་བཛྲ་མཧཱ་བེ་ག་ཡེ་སྭཱཧཱ། ནས་དང༌། ཨོཾ་
བཛྲ་མཧཱ་བ་ལ་ཡ་སྭཱཧཱ། སྲན་མ་དང༌། ཨོཾ་བཛྲ་གྷསྨ་རི་ཡེ་སྭཱཧཱ། གྲོ་དང༌། ཨོཾ་སརྦ་ཨརྠ་སིདྡྷ་ཡེ་སྭཱཧཱ།
ཡུངས་དཀར་གྱིས་སྔགས་སོ། །གཞན་ཡང་མཆོད་པ་རྣམ་པ་སྣ་ཚོགས་པས་མཆོད་པར་བྱ་སྟེ། སྙིང་པོའི་སྔགས་ཀྱིས་འབུལ་བར་
བྱའོ། །དེ་ལ་མར་དང་ཡམ་ཤིང་ནི་མེད་དུ་མི་རུང་བ་ཡིན་ཞིང༌། རྫས་གཞན་དེ་དག་ཇི་ཙམ་རྙེད་པ་དེ་ཙམ་འབུལ་བ་ཡིན་ཀྱང༌།
ལས་ཐམས་ཅད་པ་ལ་ལྟ་ཅི་སྨོས། ཞི་བ་རྐྱང་པ་ལ་ཡང་རྫས་དེ་དག་འཛོམ་ན་ལེགས་ཤིང༌། རབ་གནས་དང༌། རང་གཞན་གྱི་ཞི་
བའི་ལས་སྤྱི་འགྲོ་ཙམ་སྒྲུབ་པ་ལ། སྲེག་རྫས་སོ་སོ་རེ་ནས་བརྒྱ་ཕྲག་རེ་རེ་ཙམ་དང༌། རྫས་སྔགས་ཀྱང་དེ་ཙམ་འབུལ་བ་ཡིན་ལ།
ཚེའི་བར་ཆད་ཁོ་ན་ཞི་བར་བྱེད་པ་སོགས། ཞི་བའི་ལས་ཉི་ཚེ་བ་ལ། སོ་སོའི་རྫས་དང་སྔགས་སྣ་རེ་རེ་དེ་ཁོ་ན་བྱེད་པ་སོགས་
ཡོད་ཀྱང༌། དངོས་གྲུབ་ཀྱི་དོན་དང༌། བསྙེན་པའི་ཁ་སྐོང་ལ་ཐོག་མར་མར་ཁུ། ཡམ་ཤིང་མང་ཙམ་དང༌། ལྷག་མ་སྲེག་རྫས་སོ་

སོ་ལ་གྲངས་མཉམ་པ་མང་ཉུང་གང་འོས་རེ་ཕུལ་བའི་རྗེས་སུ། སྙིང་པོའི་སྔགས་ཁོ་ནས་སྲེག་པར་བྱེད་པ་ཉིད་ལ་ཇི་ཙམ་དགོས་
པའི་གྲངས་འཛིན་པ་ཉིད་བཟང་བ་ཡིན་ནོ། །
སྲེག་རྫས་རྫོགས་པའི་མཐར། སོ་སོའི་མངོན་རྟོགས་ནས་འབྱུང་བའི་གཏོར་འབུལ་མཆོད་བསྟོད་འདོད་གསོལ་རྣམས་
བྱས་ལ། ཡིག་བརྒྱ་ལན་གསུམ་བཟླས། གང་ཡང་བདག་བློ་རྨོངས་པ་ཡིས། །ཉེས་བྱས་ཅུང་ཟད་གང་
བགྱིས་པ། །གང་ཕྱིར་ལུས་ཅན་སྐྱབས་ཡིན་ཕྱིར། །མགོན་ཁྱེད་དེ་རིང་བཟོད་མཛད་རིགས། །
མ་རྙེད་ཡོངས་སུ་མ་ཤེས་དང༌། །གང་ཡང་ནུས་པ་མ་མཆིས་པས། །འདིར་ནི་བྱ་བ་གང་
བགྱིས་པ། །དེ་ཀུན་ཁྱོད་ཀྱིས་བཟོད་མཛད་རིགས། །བདག་ལ་དངོས་གྲུབ་མཆོག་སྩོལ་
ལགས། །ཏིང་འཛིན་ཀུན་གྱི་འབྲས་བུ་སྩོལ། །སེམས་ཅན་ཀུན་ལ་ཅི་འདོད་པར། །དངོས་
གྲུབ་བླ་ན་མེད་པའང་སྩོལ། །སླར་ཡང་གཤེགས་པར་མཛད་པའི་ཕྱིར། །རང་གི་གནས་
གཤེགས་བཛྲ་མུཿ ཞེས་ཡེ་ཤེས་ཀྱི་འཁོར་ལོ་རང་བཞིན་གྱི་གནས་སུ་གཤེགས་ཤིང༌། དམ་ཚིག་
པ་རང་ལ་བསྡུ་བའམ། གཉིས་ཀར་ཡང་རང་གི་སྙིང་གར་བསྡུ་བ་སྐབས་སུ་གང་བབ་སྦྱོར་ཏེ། འཇིག་རྟེན་ལས་འདས་
པའི་མེ་ལྷ་མཆོད་པའོ། །དེ་ནས། ཨོཾ་ཨགྣ་ཡེ་སྭཱཧཱ། ཞེས་པས་མར་བླུགས་གཟར་གང་ཕུལ། མཆོད་ཡོན་ནས་རོལ་མོའི་
བར་གྱི་མཆོད་པ་གོང་བཞིན་ཕུལ། ཚངས་པ་འཇིག་རྟེན་མགོན་གྱི་སྲས། །མེ་ལྷའི་རྒྱལ་པོ་དྲང་སྲོང་
མཆོག །འབྱུང་པོ་ཡོངས་སུ་སྐྱབས་པའི་ཕྱིར། །ཐུགས་རྗེའི་དབང་གིས་སྐུར་སྤྲུལ་པ། །རིག་
སྔགས་གྲུབ་པའི་དྲང་སྲོང་ཚུལ། །ཉོན་མོངས་སྲེག་པའི་ཤེས་རབ་འོད། །བསྐལ་པའི་མེ་
ལྟར་གཟི་བརྗིད་འབར། །མངོན་ཤེས་རྫུ་འཕྲུལ་ཞབས་དང་ལྡན། །ཐབས་ཀྱིས་སྤྲུལ་པའི་
ཐེག་པ་ཆིབས། །རིག་སྔགས་གསུང་གི་བགྲང་འཕྲེང་འཛིན། །བདུད་རྩིའི་བཅུད་ལྡན་གྷན་
དྷེ་བསྣམས། །ཆོས་ཀྱི་བདུད་རྩི་ཡོངས་ལ་བསིལ། །ཉེས་པའི་སྐྱོན་བྲལ་ཚངས་པར་སྤྱོད། །
འཇིག་རྟེན་གནས་ཀྱང་མྱ་ངན་འདས། །ཞི་བ་བརྙེས་ཀྱང་ཐུགས་རྗེ་ཆེ། །དེ་ལ་བསྟོད་དེ་ཕྱག་
ཀྱང་འཚལ། །ཞེས་པས་བསྟོད། མེ་ལྷའི་གཏོར་མ་བསངས་སྦྱངས། སྟོང་པའི་ངང་ལས་ཨོཾ་ཨཱཿཧཱུཾ་ལས་བྱུང་

བའི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུཾ་ཧ་ཧོཿཧྲཱིཿ ཨོཾ་ཨགྣ་ཡེ་ཨཱ་དཱི་བྱ། ནས། ཝཱ་ཧཱ་ནཱ་
ཡ། ཨ་ཀཱ་རོ་མུ་ཁཾ་སོགས་སྦྱར་བ་ལན་བདུན་གྱིས་གཏོར་མ་ཕུལ། ཡང་ཨརྒྷཾ། ནས། ཤཔྟའི་བར་གྱིས་མཆོད། མེ་
སྟེ་བསྲེག་བྱ་ཟ་བའི་ལྷ། །དྲང་སྲོང་རྒྱལ་པོ་གདོན་གྱི་བདག །མེ་ལྷ་འཁོར་དང་བཅས་པ་ལ། །
མཆོད་ཅིང་བསྟོད་དེ་ཕྱག་ཀྱང་འཚལ། །མཆོད་སྦྱོན་གཏོར་མ་འདི་བཞེས་ལ། །རྣལ་འབྱོར་
བདག་ཅག་ནས། ཀུན་འགྲུབ་ཤོག་གི་བར་གྱིས་འཕྲིན་ལས་བཅོལ། གོང་བཞིན་མཆོད་ཡོན་ཕུལ། གང་ཡང་
བདག་བློ་རྨོངས་པ་ཡིས། །སོགས་བཟོད་པར་གསོལ། རང་གི་དོན་དང་གཞན་གྱི་དོན། །སྒྲུབ་
བྱེད་བསྲེག་བྱ་ཟ་བ་གཤེགས། །ཇི་བཞིན་དུས་སུ་ཚུར་བྱོན་ཅིང༌། །བདག་གི་དངོས་གྲུབ་
ཐམས་ཅད་སྒྲུབས། །ཨོཾ་ཨཱཿབཛྲ་མུཿ ཡེ་ཤེས་པ་རང་བཞིན་གྱི་གནས་སུ་གཤེགས། དམ་
ཚིག་པ་འབར་བའི་མེའི་ངང་དུ་ཐིམ་པར་གྱུར། སྨོན་ལམ་དང་བཀྲ་ཤིས་ཅི་འགྲུབ་བྱ། མེ་རང་བཞིན་གྱིས་
ཞི་བར་མ་གྱུར་ཀྱི་བར་དུ། དཀྲུག་པར་མི་བྱ་ལ། གློ་བུར་དུ་ལས་རྗེས་བསྡུ་དགོས་པ་བྱུང་ན། འོ་མ་དང་དྲི་བཟང་གི་ཆུ་ལ། ཨོཾ་
རུ་རུ་སྤུ་རུ་ཛྭ་ལ་ཏིཥྚ་སིདྡྷི་ལོ་ཙ་ནི། སརྦ་ཨརྠ་སཱ་དྷ་ནི་སྭཱཧཱ། ཞེས་པ་བརྒྱ་རྩ་ཙམ་བཟླས་པས། མེ་ལ་བླུག།
རྒྱས་པ་ལ་སོགས་པ་གཞན་རྣམས་ལ་ཡང་ཆོ་ག་འདིས་རིགས་འགྲེ་ལ། ལྷ་ཉུང་ངུའི་དཀྱིལ་འཁོར་དང་ཆོ་ག་བསྡུས་པའི་རིགས་
དང༌། སྒྲུབ་ཐབས་ཕྲ་མོ་སོགས་ལ། དེ་དང་འབྲེལ་བར་མདོར་བསྡུས་འདི་ཙམ་ཁོ་ན་ལེགས་ཤིང་གཞན་གོང་ལྟར་ལས། དངོས་
གཞིའི་སྐབས་རྫས་སྔགས་སོ་སོ་བྱེད་པ་བོར་བ་ནི། ཤིན་ཏུ་བསྡུས་པའི་རིགས་སུ་གཏོགས་སོ། །གསང་བ་སྤྱིའི་སྦྱིན་སྲེག་གི་ཆོ་
ག་རྒྱས་པ་ལ་མངོན་པར་དགའ་ན། ལོགས་སུ་འབྲི་བར་ཡང་འགྱུར་རོ། །ཞི་བ་ལས་ཐམས་ཅད་པའི་སྦྱིན་སྲེག་གི་ཆོ་ག་མདོ་ཙམ་
འདི་ཡང༌། རྒྱལ་ཁམས་པ་ཏཱ་ར་ནཱ་ཐས་སྨྲས་པའོ།། །།མངྒ་ལཾ།

༄༅། །བླ་མ་མཆོད་པ་བདེ་ལེགས་རབ་རྒྱས་ཞེས་བྱ་བ་
བཞུགས་སོ། །
༄༅། །ན་མོ་གུ་རུ་བུདྡྷ་བོ་དྷི་སཏྭེ་བྷྱཿ བླ་མ་མཆོད་པ་བདེ་ལེགས་རབ་རྒྱས་ཞེས་བྱ་བ། བླ་མ་ལ་ཕྱག་
འཚལ་ལོ། །སངས་རྒྱས་ཀུན་དངོས་རྡོ་རྗེ་འཆང་རང་བཞིན། །རྩ་བརྒྱུད་བླ་མ་རྣམས་ལ་ཕྱག་འཚལ་ནས། །སྐྱབས་གནས་
ཀུན་འདུས་བླ་མ་མཆོད་པའི་ཐབས། །ཐུན་མོང་མདོར་བསྡུས་ཙམ་ཞིག་བྲི་བར་བྱ། །གནས་ཁང་བཟང་པོར་སྐུ་གསུང་ཐུགས་ཀྱི་
རྟེན་ལ་སོགས་པ་བཞུགས་སུ་གསོལ་ཏེ། མཆོད་པ་རྒྱ་ཆེར་བཤམས། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུཾ་ཕཊ།
ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ། གནས་ཁང་བྷྲུཾ་ལས་རིན་པོ་ཆེ་ལས་གྲུབ་པའི་
གཞལ་མེད་ཁང་བརྩེགས་མཚན་ཉིད་ཐམས་ཅད་ཡོངས་སུ་རྫོགས་པའི་དབུས་སུ། ཨོཾ་ལས་
བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཧཱུཾ་ཞུ་བ་ལས་
བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག །བདུག་སྤོས། སྣང་
གསལ། དྲི་ཆབ། ཞལ་ཟས། རོལ་མོ་ལ་སོགས་པ་མཆོད་རྫས་བཟང་ཞིང་དགེ་བ་ནམ་མཁའི་
ཁམས་ཐམས་ཅད་གང་བར་གྱུར། ཨོཾ་བཛྲ་ཨརྒྷཾ་སྭཱཧཱ། ཨོཾ་བཛྲ་པཱདྱཾ་སྭཱཧཱ། ཨོཾ་བཛྲ་པུཥྤེ་ཨཱཿཧཱུཾ།
ཨོཾ་བཛྲ་དྷུ་པེ་ཨཱཿཧཱུཾ། ཨཱ་ལོ་ཀེ། གནྡྷེ། ནཻ་ཝེ་ཏེ། ཤཔྟ་ཨཱཿཧཱུཾ། ཞེས་རོལ་མོ་བྱིན་དབབ། དེ་ནས་སྐྱབས་འགྲོ་
སེམས་བསྐྱེད་ཚད་མེད་བཞི་རྣམས་སྤྱི་དང་མཐུན་པར་བྱ། དེ་ནས། ཨོཾ་སྭ་བྷཱ་ཝ་སོགས། སྟོང་པའི་ངང་ལས་མདུན་
གྱི་ནམ་མཁར་ཧཱུཾ་ཡིག་ལས་བྱུང་བའི་བསྲུང་བའི་འཁོར་ལོ་ཡངས་ཤིང་རྒྱ་ཆེ་བའི་ནང་དུ། བྷྲཱུཾ་
ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་མེད་ཁང་རྒྱན་དང་བཀོད་པ་ཕུན་སུམ་
ཚོགས་པ། དེའི་དབུས་སུ་སེང་གེ་ཆེན་པོ་བརྒྱད་ཀྱིས་བཏེགས་པའི་རིན་པོ་ཆེའི་ཁྲི་ཡངས་
ཤིང་རྒྱ་ཆེ་བའི་སྟེང་དུ། སྣ་ཚོགས་པདྨ་དང་ཉི་ཟླ་བརྩེགས་པའི་གདན། དེའི་སྟེང་དུ་རྩ་བའི་

བླ་མ་རྡོ་རྗེ་འཆང་སྐུ་མདོག་ཨིནྡྲ་ནཱི་ལ་ལྟར་རབ་ཏུ་འབར་བའི་འོད་ཅན། ཕྱག་གཉིས་ཀྱིས་རྡོ་
རྗེ་དང་དྲིལ་བུ་ཐུགས་ཀར་བསྣོལ་ནས་བཟུང་བ། ཞབས་རྡོ་རྗེའི་སྐྱིལ་མོ་ཀྲུང་གིས་བརྟན་
པར་བཞུགས་པ། དར་དང་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། མཚན་བཟང་པོ་
སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུས་སྤྲས་པ། རང་སྣང་གི་ཤེས་རབ་མཆོག་
གི་བདེ་བས་ཐུགས་དགྱེས་པ། འོད་དང་འོད་ཟེར་དཔག་ཏུ་མེད་པ་འཕྲོ་བ། སྐུ་དང་གསུང་
དང་ཐུགས་ཀྱི་གསང་བ་བསམ་གྱིས་མི་ཁྱབ་པ། མཛད་པ་འཕྲིན་ལས་ཕྱོགས་བཅུ་དུས་
གསུམ་དུ་ཁྱབ་པ། དབྱིངས་དང་ཡེ་ཤེས་གཉིས་སུ་མེད་པའི་ངོ་བོ། སྟེང་གི་ཆ་ལ་བརྒྱུད་པའི་
བླ་མ། སྐུའི་མཐའ་སྐོར་དུ་འཁོར་ལོ་སྡོམ་པ་ཡབ་ཡུམ་གཙོ་བོར་གྱུར་པའི་ཡི་དམ་དཀྱིལ་
འཁོར་གྱི་ལྷ་ཚོགས་རྣམས་དང༌། སངས་རྒྱས་དང་བྱང་ཆུབ་སེམས་དཔའ་ཉན་རང་གི་ཚོགས་
དང་བཅས་པ། འོག་གི་ཆ་ལ་མཁའ་འགྲོ་ཆོས་སྐྱོང་བའི་སྲུང་མའི་ཚོགས་དང་བཅས་པ།
ཐམས་ཅད་ཀྱང་རང་རང་གི་མཆོད་པའི་བཀོད་པས་ཉེ་བར་བརྒྱན་པ་དང་བཅས་ཏེ་བཞུགས་
པར་གྱུར། རྣམ་དག་སྐུ་ནི་སྐྱོན་བྲལ་འཁྲུལ་བ་མེད། །ཕུན་ཚོགས་གསུང་དབྱངས་ཤེས་བྱ་མ་
ལུས་ཁྱབ། །ཟབ་དང་རྒྱ་ཆེའི་དེ་ཉིད་མཁྱེན་པའི་ཐུགས། །རྡོ་རྗེ་གསུམ་དངོས་དཔལ་ལྡན་བླ་
མར་འདུད། །སྒྲིབ་གཉིས་བག་ཆགས་བཅས་པ་གཏན་ནས་སྤངས། །དག་པ་གཉིས་ལྡན་
ཡོན་ཏན་ཐམས་ཅད་རྫོགས། །རང་གཞན་དོན་གྱུར་སྐུ་གཉིས་མངོན་མཛད་པ། །འཁོར་
འདས་མ་ལུས་སྤྲུལ་པར་མཛད་ལ་འདུད། །གཡོ་མེད་སེམས་ཀྱིས་བསྟེན་ན་སྐད་ཅིག་ལ། །
བྱིན་གྱིས་བརླབས་པས་བླ་མེད་བྱང་ཆུབ་བམ། །ཡང་ན་འདོད་པ་མཆོག་དང་ཐར་པ་ཡི། །
དམ་པ་ངེས་པར་སྦྱིན་མཛད་ཁྱོད་ལ་འདུད། །ལྷན་སྐྱེས་ཟུང་འཇུག་སྲིད་གསུམ་བདེ་ཆེན་
དངོས། །དམིགས་མེད་ཐུགས་རྗེས་ཁམས་གསུམ་འགྲོ་ཀུན་སྒྲོལ། །མཁྱེན་བརྩེ་ནུས་པའི་
ཡོན་ཏན་ཟད་མི་མངའ། །ཆོས་དབྱིངས་རྣམ་དག་གཡོ་མེད་ཁྱོད་ལ་འདུད། །ཉིད་ཀྱི་ཡེ་ཤེས་

གཅིག་གི་རང་སྣང་ལས། །མ་ལུས་རྒྱལ་བ་སྲས་བཅས་སྤྲིན་སྤྲོ་བ། །བདེན་པ་གཉིས་ཀྱི་རྣམ་
ཐར་ཆད་མི་མངའ། །སངས་རྒྱས་ཐམས་ཅད་འདུས་པའི་ངོ་བོར་འདུད། །གང་གི་དྲིན་གྱིས་
བདེ་ཆེན་ཉིད། །སྐད་ཅིག་ཉིད་ལ་འཆར་བ་གང༌། །བླ་མ་རིན་ཆེན་ལྟ་བུའི་སྐུ། །རྡོ་རྗེ་ཅན་
ཞབས་པད་ལ་འདུད། །བདག་ནི་སྐྱབས་གནས་གཞན་ཀུན་བས། །བ་སྤུའི་ཁུང་བུ་གཅིག་ལ་
ཡང༌། །ལྷག་པར་ཡང་ནི་དད་ལགས་པ། །རྨོངས་པས་མ་ཡིན་རྒྱུ་དང་བཅས། །སངས་རྒྱས་
ཀུན་ལས་ཆེས་ལྷག་པར། །རྒྱུད་སྡེ་ཀུན་ཏུ་རྒྱལ་བས་བསྔགས། །མདོ་སོགས་ཀུན་ཏུ་མཚུངས་
པར་གསུངས། །རྒྱལ་བས་ནན་ཏན་བསྟོད་ལ་འདུད། །ཕྱོགས་བཅུའི་འདྲེན་པ་སྲས་བཅས་
ཀྱིས། །བྱང་སེམས་རྡོ་རྗེ་བཞིན་དུ་བལྟ། །ཐམས་ཅད་ཉིན་རེ་དུས་བཞི་རུ། །ཕྱག་འཚལ་
མཆོད་ནས་འདི་སྐད་དུ། །བདག་ཅག་དེ་བཞིན་གཤེགས་ཀུན་གྱི། །ཕ་མ་སྟོན་པ་ཁྱོད་ཅེས་
སྒྲོག །སྟོན་པ་རྡོ་རྗེ་འཛིན་ཁྱོད་ལ། །སྐྱོབ་པར་བཅས་པས་ཕྱག་འཚལ་ལོ། །གྲངས་མེད་
བསྐལ་པར་རྒྱལ་རྣམས་ལ། །རིན་ཆེན་ཞིང་མཆོག་ཕུལ་བ་བས། ཁྱོད་ཀྱི་སྐུ་ལ་ཏིལ་མར་གྱི། །
ཐིགས་པས་མཆོད་ནའང་བསོད་ནམས་མཆོག །ཅི་ཕྱིར་ཞེ་ན་སངས་རྒྱས་ཀྱི། །ཡེ་ཤེས་མ་
ལུས་ཁྱོད་ལས་བྱུང༌། །མཆོད་པ་ཐམས་ཅད་སྤངས་ནས་ནི། །རྗེ་བཙུན་ཁྱོད་ལ་མཆོད་ཅིང་
འདུད། །རྡོ་རྗེ་གསུམ་གྱི་དངོས་གྲུབ་ཚོགས། །ཉིད་ཀྱི་སྐུ་གསུང་ཐུགས་ལ་གནས། ཁྱོད་ནི་
གང་ལའང་མི་གནས་ཏེ། །མཁའ་མཉམ་འོད་གསལ་རྨད་བྱུང་ཆེ། །རྩོད་པའི་དུས་འདིར་རྡོ་
རྗེ་སེམས། །དངོས་སུ་མཐོང་བའི་སྐལ་མེད་པས། །སློབ་དཔོན་གཟུགས་ཀྱིས་སྒྲུབ་རྣམས་
ལ། །བརྩེ་བས་མཆོད་པ་ལེན་ལ་འདུད། །རིགས་ལྔའི་དཀྱིལ་འཁོར་ཡེ་ཤེས་ལྔ། །འགྲོ་བ་
འདུལ་ཕྱིར་ཕུང་པོ་ལྔ། །ཚད་མེད་ལྷ་མོ་བཞིའི་དཀྱིལ་འཁོར། །འབྱུང་བཞིར་སྟོན་པ་ཡ་
མཚན་རྨད། །སྤྱན་སོགས་ཡང་ནི་སེམས་དཔའ་བརྒྱད། །ཚིག་སོགས་ཡང་དག་ཁྲོ་བོ་བཅུ། །
གཟུགས་སོགས་ཡང་ནི་རྡོ་རྗེ་མ། །ཡེ་ཤེས་སྐུ་ལ་བདག་ཕྱག་འཚལ། །སྐྱེ་འཆི་ཅན་གྱི་སྐུའོ་

ཞེས། །ལོག་པར་བཟུང་བ་གནོང་ཞིང་འགྱོད། །དེ་བས་བསམ་པ་ཐག་པས་བཤགས། །
བདག་ཀྱང་ཁྱེད་ལྟར་མངོན་གྱུར་ཅིག །བྱང་ཆུབ་ཕྱོགས་ཆོས་སུམ་ཅུ་བདུན། །བཅོམ་ལྡན་
སྐུ་ཡི་ཆ་ཤས་ལགས། །ཅོད་པན་རིགས་ལྔ་བ་སྤུ་རྣམས། །དགྲ་བཅོམ་ལགས་ཏེ་དེ་བས་
འདུད། །འཇིག་རྟེན་ལྷ་རྣམས་ཁྱོད་ཀྱི་གདན། །སྲིད་གསུམ་བླ་མ་ཁྱོད་ཉིད་ལགས། ཁྱོད་ནི་
དཀོན་མཆོག་གསུམ་ལགས་ཤིང༌། །རིན་ཆེན་གསུམ་གྱི་བྱེད་པོར་གསུངས། །གཡོ་རྒྱུ་ཚིག་
ཙམ་མ་ཡིན་པར། །དེང་ནས་བྱང་ཆུབ་སྙིང་པོའི་བར། །བསམ་པ་ཐག་པས་སྐྱབས་སུ་མཆི། །
ལྷག་པར་དད་པས་ཕྱག་འཚལ་ལོ། །དམངས་རིགས་ཉིས་སྟོང་བྲམ་ཟེ་གཅིག་དང་མཉམ། །
དེ་བཞིན་བྲམ་ཟེ་དགེ་སློང་རྡུལ་མེད་དང༌། །ཡེ་ཤེས་ལྡན་རྣམས་སྟོང་ཕྲག་གཉིས་གཉིས་སུ། །
བསྒྲེས་པའང་སློབ་དཔོན་གཅིག་དང་ཞིང་མཉམ་པར། །གསུངས་ཕྱིར་མགོན་པོ་རྡོ་རྗེ་སློབ་
དཔོན་ཁྱོད། །ཞིང་གི་རབ་མཆོག་ཕུལ་དུ་དབྱུང་མེད་པས། །རྒྱལ་ཁྱོད་མཉེས་པར་བྱས་ན་
ཀུན་མཁྱེན་མཆོག །ཡེ་ཤེས་བླ་མེད་ཐོབ་པར་ཡང་ཡང་གསུངས། །སློབ་དཔོན་རྡོ་རྗེ་སེམས་
དཔའ་མཆོད་པ་དེས། །བསོད་ནམས་ཀུན་བྱས་དཀའ་ཐུབ་ཐམས་ཅད་བསྟེན། །སྡིག་
འཇོམས་སྡུག་བསྔལ་ཞི་མཛད་སྲིད་པ་ཡི། །རྒྱ་མཚོའི་འཇིངས་ལས་སྒྲོལ་མཛད་ལ་ཕྱག་
འཚལ། ཁྱོད་ལ་རྗེ་མཐུན་གུས་པས་ཡོན་ཕུལ་ན། །རིམས་སོགས་གནོད་པ་མི་འབྱུང་ཕྱོགས་
བཅུ་ཡི། །རྒྱལ་བ་ཀུན་ལ་ཕུལ་བར་འགྱུར་བས་ན། །དངོས་གྲུབ་མཆོག་ནི་ངེས་པར་ཐོབ་
པར་གསུངས། །བདག་གི་དུས་གསུམ་དགེ་བ་ལུས་ལོངས་སྤྱོད། །ཡོངས་སུ་བཟུང་བ་མེད་
པའི་མཆོད་རྫས་དང༌། །སྨོན་ལམ་སྔགས་དང་ཕྱག་རྒྱ་ཏིང་འཛིན་གྱིས། །རབ་བསྒྲུབས་ཕྱི་
ནང་གསང་བའི་མཆོད་པ་འབུལ། ཁྱོད་ལ་བརྙས་པར་བྱེད་པ་ཀུན། །རྒྱལ་པོ་མེ་དང་དུག་དང་
རིམས། །ལོག་འདྲེན་རྣམས་ཀྱིས་བསད་ནས་ཀྱང༌། །རྟག་ཏུ་དམྱལ་བར་འཚེད་པར་གསུངས།
ཁྱོད་ལ་བརྙས་ཤིང་སྨད་ན་ནི། །སངས་རྒྱས་ཀུན་ལ་བརྙས་ཤིང་སྨད། །གཟིམས་ཆ་སྟན་དང་

ལྷམ་དང་གདུགས། །འགོམ་ཤིང་ཅོ་འདྲི་བྱེད་པ་ནི། །དོན་རིང་དཔལ་ཉམས་ནད་ཀྱིས་
ཐེབས། །སྐུ་ཡི་གྲིབ་མ་ལ་འགོམ་པ། །མཆོད་རྟེན་བཤིག་དང་འདྲ་བར་གསུངས། དེ་འདྲ་
བགྱིས་གང་སོ་སོར་བཤགས། །སྙིང་ནས་སློབ་དཔོན་སྨོད་པ་ནི། །རྨི་ལམ་དུ་ཡང་འགྲུབ་མི་
འགྱུར། །སློབ་དཔོན་ཡོན་ཏན་གཟུང་བྱ་ཡི། །སྐྱོན་ནི་ནམ་ཡང་མ་ཡིན་ནོ། །ཡོན་ཏན་བཟུང་
ན་དངོས་གྲུབ་སྟེ། །སྐྱོན་བརྗོད་པ་ལས་དངོས་གྲུབ་ཉམས། །བདག་གི་སྒོ་གསུམ་བག་མེད་
པས། །ཉེས་པར་བགྱིས་ཀུན་མཐོལ་ལོ་བཤགས། ཁྱོད་ཀྱི་བ་སྤུ་ཉག་རེ་ཡི། །བསོད་ནམས་
ལ་ཡང་དུས་གསུམ་གྱི། རྒྱལ་བའི་འཕྲིན་ལས་ཐམས་ཅད་ཀྱི། །ཆར་ཡང་བསྒྲུན་པར་མི་ནུས་
པས། །ཉིད་དང་ཉིད་ཀྱི་རྗེས་གཟུང་དང༌། །ཉིད་ལ་མཆོད་དང་ཕྱག་འཚལ་སོགས། །བསོད་
ནམས་མི་ཟད་བྱེད་པ་ལ། །ལྷག་པར་དང་བས་ཡི་རང་ངོ༌། །བསྐལ་པ་བྱེ་བར་མདོ་རྒྱུད་ལ། །
ཐོས་བསམ་སྒོམ་ལ་རབ་སྦྱངས་ཀྱང༌། །བླ་མའི་མན་ངག་མེད་པ་ཡིས། །བྱིན་རླབས་རིམ་པ་
མི་རྙེད་གསུངས། །བླ་མའི་ལུང་ཐོབ་དངོས་གྲུབ་མཆོག །འབད་མེད་ཐོབ་པར་འགྱུར་བས་ན། །
བདག་སོགས་འཆིང་བ་ལས་གྲོལ་ཕྱིར། །ཟབ་མོའི་འཁོར་ལོ་བསྐོར་བར་བསྐུལ། །འོད་
གསལ་ལྷན་སྐྱེས་བདེ་བ་ཆེ། །ཐམས་ཅད་སྟོང་པ་བླ་མ་ཡིས། །དྲིན་གྱིས་གསལ་བར་འགྱུར་
བས་ན། །བདག་བྱིན་བརླབས་པ་མ་རྙེད་ན། །ངལ་བ་འབྲས་མེད་དེ་བཞིན་དུ། །བླ་མས་
འཕོངས་པ་སྔགས་དང་ནི། །ཕྱག་རྒྱ་རྙེད་པར་མི་འགྱུར་བས། །མྱ་ངན་མི་འདའ་བདག་
གསོལ་འདེབས། །མཐོ་རིས་གནས་སུ་ལྷ་ཡི་དབང༌། །ས་སྟེང་འཁོར་ལོ་བསྒྱུར་བ་ཉིད། །ས་
འོག་གདེངས་ཅན་བདག་པོའི་ཚུལ། །ཨོཾ་ཡིག་གཙང་མ་རིག་བྱེད་མཆོག །འགྲོ་བའི་བླ་མ་ཕ་
མ་གཉེན། །གྲོགས་དང་མགོན་དང་བྱེད་པོ་དང༌། །སྐྱོན་འཇོམས་ཡོན་ཏན་ཀུན་གྱི་གནས། །
རྡོ་རྗེའི་རྣལ་འབྱོར་ཅན་ལ་འདུད། །ཀུན་འགྲོའི་ཡེ་ཤེས་བརྟན་གཡོ་ཅན། །འགྲོ་འོང་མེད་
པར་ཁྱབ་མཛད་པ། སྐྱེ་བུའི་ཁྱུ་མཆོག་ཐུབ་དབང་པོ། །དབུལ་དང་མགོན་མེད་ཐམས་ཅད་

ཀྱི། སྐྱོབ་པ་ཡིད་བཞིན་ནོར་བུ་ལ། །མི་ཟད་འཁོར་བས་འཇིགས་པ་བདག །འདི་ཕྱི་ཀུན་དུ་
སྙིང་ཐག་པས། །སྒོ་གསུམ་དད་པས་ཁྱོད་བསྟེན་ནོ། །རྡོ་རྗེའི་རིགས་ལ་སློབ་དཔོན་བཟུང་བ་
ནི། །དམ་ཚིག་ཀུན་གྱི་རྩ་བར་ཡང་ཡང་གསུངས། །མྱོས་བྱེད་དམན་པའི་མཆོད་དང་སྦྱིན་
སྲེག་ནི། །མར་དང་བྲལ་ན་འབྲས་མེད་རིགས་ཀྱི་ཆོས། །བཏང་བས་མི་རིགས་དོན་མེད་དེ་
ལྟ་བུར། །སློབ་དཔོན་དང་བྲལ་ཆོས་ཀྱང་དོན་མི་འགྲུབ། །དེ་ཕྱིར་དམ་ཚིག་ཀུན་ལས་ཁྱད་
པར་དུ། །སློབ་དཔོན་དམ་ཚིག་འབད་ནས་བཟུང་བར་བགྱི། །དུས་དང་གནས་སྐབས་དག་
ནི་ཐམས་ཅད་དུ། །དཔལ་ལྡན་བླ་མའི་འཕྲིན་ལས་བསྒྲུབ་པར་ཤོག ཁྱོད་ཉིད་གང་ལ་མཉེས་
པ་དེ་སྒྲུབ་ན། །མི་མཉེས་བྱེད་པ་ཐམས་ཅད་སྤང་བར་ཤོག ཁྱོད་ཉིད་དགྱེས་པས་གྱུར་ན་
བདག་ཅག་རྣམས། །བྱང་ཆུབ་མཆོག་ཐོབ་ལས་ཀྱང་ལྷག་པ་ཉིད། །གལ་ཏེ་ཁྱོད་མི་མཉེས་ན་
ཚེ་འདི་ལ། །བྱང་ཆུབ་ཐོབ་ཀྱང་དོན་མཆོག་འགའ་མ་མཆིས། །བདག་གཞན་དུས་གསུམ་
དགེ་བ་མ་ལུས་པ། །གཅིག་ཏུ་བསྡུས་པའི་སྟོབས་ལས་ཚེ་འདི་ལ། །མཆོག་གི་དངོས་གྲུབ་
དམ་པ་མངོན་འགྱུར་ཞིང༌། །རྟག་ཏུ་བླ་མ་མཉེས་ཤིང་མཆོད་བྱེད་ཤོག །བདག་ཅག་འཁོར་
བའི་བཙོན་རར་ཆུད་རྣམས་ལ། །འདྲེན་པ་ཁྱོད་ལས་སྐྱབས་གཞན་མ་མཆིས་པས། །མོས་
གུས་རྒྱུན་ཆད་མེད་པར་གསོལ་བ་འདེབས། །ཐུགས་རྗེས་གཡེལ་བ་མེད་པར་གཟིགས་སུ་
གསོལ། །རྡོ་རྗེ་སློབ་དཔོན་སྐུ་དང་བདག་གི་ལུས། །དབྱེར་མེད་རྡོ་རྗེའི་སྐུ་རུ་བྱིན་གྱིས་
རློབས། །དཔལ་ལྡན་བླ་མས་ཅི་གསུང་བསྒྲུབ་པ་དང༌། །གསུང་ངག་དབྱེར་མེད་རྡོ་རྗེའི་
གསུང་ཐོབ་ཤོག །ཐུགས་ཀྱི་གསང་བའི་མཛོད་ཀུན་འཛིན་པ་དང༌། །ཐུགས་ཡིད་དབྱེར་མེད་
འདྲེས་པར་བྱིན་གྱིས་རློབས། །བདེ་སྟོང་ཟུང་འཇུག་སྟོང་ཉིད་སྙིང་རྗེའི་ངང༌། །ཐབས་ཤེས་
དབྱེར་མེད་བསྐྱེད་རྫོགས་ཟུང་འཇུག་མཆོག །སྐྱེ་མེད་འོད་གསལ་མངོན་སུམ་མཐོང་ཞིང་
རྟོགས། །རྡོ་རྗེ་འཆང་དངོས་ཁྱོད་དང་མཚུངས་པར་ཤོག །བླ་མ་སངས་རྒྱས་དངོས་སུ་མཐོང་

བ་དང༌། །ཞི་ལྷག་དབྱེར་མེད་ཏིང་འཛིན་རབ་འབྱམས་ཅན། །སྒོ་གསུམ་སྤྱོད་པ་རྣམ་དག་དྲི་
མེད་ཀྱིས། །གཟུང་འཛིན་འཁོར་བའི་གནས་ལས་གྲོལ་བར་ཤོག །བསམ་ཡས་བརྗོད་བྲལ་
རླབས་ཆེན་ཐབས་མཆོག་དཔག་མེད་པས། །ད་ལྟ་ཉིད་དུ་མཆོག་གི་དངོས་གྲུབ་སྐུ་བཞིའི་
བདག །ནམ་མཁའི་མཐར་ཐུག་འགྲོ་རྣམས་ཐེག་མཆོག་ལ་བཀོད་ནས། །མྱུར་དུ་ཕན་བདེའི་
ཞིང་ཀུན་ཁྱབ་པར་བྱིན་གྱིས་རློབས། ཞེས་དང༌། མཆོད་ཡོན་ཕལ་ཆེར་མཆོད་ཡོན་བླ་བྲེ་དང༌། །
མཆོད་ཡོན་བཀོད་པའི་འོད་ཟེར་རབ་རྒྱས་ཤིང༌། །མཆོད་ཡོན་སྣ་ཚོགས་ཀུན་དུ་བཀྲམ་
བྱས་ནས། །བདག་ཉིད་ཆེན་པོ་དཔལ་ལྡན་བླ་མ་མཆོད། །ཨོཾ་གུ་རུ་བུདྡྷ་བོ་དྷི་སཏྭ་ས་པཱ་རི་ཝཱ་
ར་བཛྲ་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཧཱུཾ། དེ་བཞིན་དུ་མཆོད་ཡོན་གྱི་གནས་སུ།
ཞབས་བསིལ། མེ་ཏོག །བདུག་སྤོས། སྣང་གསལ། དྲི་མཆོག །ཞལ་ཟས། སིལ་སྙན་ཕལ་
ཆེར། སོགས་བརྗོད། ཨརྒྷཾ་གྱི་ཚབ་ཏུ། པཱདྱཾ། པུཥྤེ། དྷུ་པེ། ཨཱ་ལོ་ཀེ། གནྡྷེ། ནེ་ཝི་ཏེ། ཤཱཔྟ་རྣམས་བཅུག་
ནས་ཐོག་མཐའི་སྔགས་གོང་བཞིན། སྲབ་འཇམ་ཡང་པ་ལྷ་ཡི་གོས། །མི་བསྐྱོད་རྡོ་རྗེའི་སྐུ་ལ་གསོལ། །
མི་ཕྱེད་དད་པས་བདག་འབུལ་ན། །བདག་ཀྱང་རྡོ་རྗེའི་སྐུ་ཐོབ་ཤོག །ཨོཾ་གུ་རུ་བུདྡྷ་བོ་དྷི་
སཏྭ་ས་པཱ་རི་ཝཱ་ར་བཛྲ་ཝསྟྲ་ཡེ་ཨཱཿཧཱུཾ་སྭཱཧཱ། མགོན་ཁྱོད་བཀྲེས་སྐྱེམ་མི་མངའ་ཡང༌། །འོ་ཐུག་
བུར་ཁུ་བདུད་རྩིའི་ཆུ། །བཟའ་དང་བཅའ་བ་རྒྱ་ཆེན་པོ། ཁ་དོག་དྲི་དང་རོ་ལྡན་པ། །ཐམས་
ཅད་སྦྱར་བའི་བཤོས་ཀྱི་མཆོག །ཀུན་བཟང་བདེ་ཆེན་བཞེས་སུ་གསོལ། །འཁོར་ལོ་ནོར་བུ་
བཙུན་མོ་དམ་པ་དང༌། །བློན་པོ་གླང་པོ་རྟ་མཆོག་དམག་དཔོན་ཏེ། །རྒྱལ་སྲིད་རིན་ཆེན་སྣ་
བདུན་དཔག་མེད་ཀྱང༌། །མངོན་པར་སྤྲུལ་ནས་བླ་མ་མཆོག་ལ་འབུལ། །རལ་གྲི་པགས་པ་
སྐྱེད་ཚལ་ཁང་ཁྱིམ་དང༌། །གཟིམས་ཆ་གོས་དང་མཆིལ་ལྷམ་རིན་པོ་ཆེ། །བླ་མ་དཀྱིལ་
འཁོར་ལྷ་ཚོགས་བཅས་ལ་འབུལ། །བཞེས་ནས་བདག་ལ་བྱིན་གྱིས་བརླབ་ཏུ་གསོལ། །རྒྱལ་
བ་རྣམས་ཀྱི་འདོད་འབྱུང་ལྷ་མོའི་ཚུལ། །གཟུགས་སྒྲ་དྲི་རོ་རེག་བྱའི་བདེ་སྟེར་མ། །མེ་ལོང་

པི་ཝང་སྤོས་ཁང་བཟའ་བཏུང་སྣོད། །རས་ཕྲན་བཟང་དང་པདྨ་བྷཉྫ་ནཾ། །ཅང་ཏེའི་སྒྲ་སྒྲོག་
ཁ་ཊྭཱཾ་ལ་བརྟེན་མ། །དཀར་སྔོ་སེར་དང་དམར་དང་ལྗང་བའི་གཟུགས། །གཟུགས་མཛེས་
དབྱངས་སྙན་དྲི་ལྡན་བཅུད་ལྡན་མ། །བདེ་ལྡན་ལང་ཚོས་དྲེགས་པའི་སྨིན་ལེགས་མ། །ནམ་
མཁའ་གང་བས་བླ་མ་ལྷ་ཚོགས་མཆོད། །བདེ་མཆོག་སྒྱུ་མའི་ལོངས་སྤྱོད་རྫོགས་གསལ་མ། །
པི་ཝཾ་གླིང་བུ་རྔ་ཟླུམ་རྫ་རྔ་ཅན། །རྒོད་དང་སྒེག་དང་གླུ་ལེན་བྲོ་གར་མཁན། །མེ་ཏོག་བདུག་
པ་སྣང་གསལ་དྲི་མཆོག་མ། །གཟུགས་མ་རོ་མ་རེག་མ་ཆོས་འབྱུང་མ། །བཅུ་དྲུག་དགའ་
མའི་ཆ་ཤས་ཡོངས་རྫོགས་མ། །རྡོ་རྗེ་རིག་མ་དགའ་བས་རོལ་བ་འདི། །ཧེ་རུ་ཀ་ཁྱོད་རྡོ་རྗེ་
ཡིད་དགྱེས་མཛོད། ཁྲུས་ཀྱི་རྫིང་བུ་དམ་པ་དང༌། །རེག་ན་བདེ་བ་ལྷ་ཡི་གོས། །མཁའ་ལྡིང་
ཁྱུ་མཆོག་རྨ་བྱ་དང༌། གླང་པོ་རྟ་སོགས་ཐེག་པའི་མཆོག །དགོས་འདོད་འབྱུང་བའི་འདོད་
འཇོའི་བ། །མ་རྨོས་འཁྲུངས་པའི་ལོ་ཏོག་དང༌། །དཔག་བསམ་ཤིང་དང་འབྲས་བུའི་མཆོག།
བུམ་བཟང་ནམ་མཁའ་གང་བས་མཆོད། །བདག་གི་ལུས་དང་ལོངས་སྤྱོད་དང༌། །དུས་
གསུམ་དགེ་བ་ཀུན་ཡང་འབུལ། །གསེར་དངུལ་མུ་ཏིག་བཻཌཱུརྱ། །རིན་ཆེན་ཞིང་རྣམས་བཀང་
ནས་འབུལ། །དབང་སྔོན་རྡོ་རྗེ་པདྨ་དམར། །མརྒད་བྱུ་རུ་ཛམ་བུའི་གསེར། །ཟླ་ཤེལ་རིན་
ཆེན་བདུན་གྱི་རི། །ཞིང་གི་རྡུལ་སྙེད་དབུལ་བར་བགྱི། །ཨུཏྤལ་པདྨ་ཁ་དོག་ལྔ། །ཛཱ་ཏི་ཁ་
དོག་རྣམ་པ་གསུམ། །མེ་ཏོག་ཀརྞི་ཀ་ར་དང༌། །མཱ་ལི་ཀ་དང་ཡུ་ཐི་ཀ །མེ་ཏོག་ཀཱ་ར་ཝཱི་ར་
ཡང༌། །བསམ་གཏན་སྟོབས་ཀྱིས་ཁྱེད་ལ་འབུལ། །མི་འཇིགས་སེང་གེ་རིན་ཆེན་ཁྲི། །པདྨ་
ཉི་ཟླའི་གདན་མཆོག་དང༌། །རྣ་རྒྱན་དང་ནི་གདུ་བུའམ། །མགུལ་རྒྱན་སོར་གདུབ་དམ་པ་
དང༌། །གསེར་ལས་བྱས་པའི་མཆོད་ཕྱིར་ཐོགས། །དབུ་རྒྱན་དར་དཔྱངས་དོ་ཤལ་བཅས། །
རྒྱལ་མཚན་དམར་དང་དེ་བཞིན་སེར། །དཀར་དང་ནག་དང་སེར་སྐྱ་དང༌། །དེ་བཞིན་གོས་
ནི་སྣ་ཚོགས་དང༌། །མེ་ཏོག་འཕྲེང་བ་དུ་མ་དང༌། །བླ་བྲེ་དག་དང་དར་དཔྱངས་པའི། །མདའ་

དང་ཡོལ་བས་ཤིན་ཏུ་མཛེས། །དེ་བཞིན་བཟའ་བཅའ་བཏུང་བ་ཡིས། །རབ་མཉམ་བཞག་
པས་མཆོད་པར་བྱ། །གསེར་ནི་བརྒྱ་སྟོང་དུ་མ་དང༌། །རིན་ཆེན་རྣམ་པ་སྣ་ཚོགས་དང༌། །རས་
ནི་ཟུང་གྱུར་བརྒྱ་ཉིད་དང༌། །གླང་པོ་རྟ་དང་ཡུལ་འཁོར་དང༌། །ཆུང་མ་བཟང་དང་བུ་མོ་ཉིད། །
བྲན་ཕོ་བྲན་མོ་སྲིང་མོ་དང༌། །བློ་ལྡན་ཀུན་ནས་དང་བ་ཡིས། །བདག་ཉིད་ཀྱང་ནི་དབུལ་
བར་བགྱི། །བདུད་རྩི་ལྔ་ཡི་བཟའ་བ་ནི། །དངོས་གྲུབ་ཀུན་གྱི་དེ་ཉིད་མཆོག །སྒྲོན་མ་ལྔ་ཡི་
བཟའ་བ་ནི། །སངས་རྒྱས་ཀུན་གྱི་དམ་ཚིག་གཙོ། །ཉེས་བྲལ་ཞི་བའི་བཏུང་བ་མཆོག །སྦྲང་
རྩི་བུ་རམ་འབྲུ་དང་ཤིང༌། །བཅོས་པའི་མྱོས་བྱེད་རྣམ་པ་ལྔ། །ཤེས་རབ་རང་བཞིན་དབུལ་
བར་བགྱི། །ཨོཾ་ཨཱཿཧཱུཾ། ཐབས་ཤེས་ལྷན་ཅིག་སྦྱོར་བ་ལས། །རང་བཞིན་སྣང་བ་ཡོངས་དག་
པའི། །ཞུ་བདེས་ཁམས་གསུམ་ཀུན་ཁྱབ་པ། །གསང་བའི་མཆོད་པས་མཉེས་པར་བགྱི། །
བར་འདིར་བླ་མ་སྤྱི་དང༌། སྒོས་ཀྱི་གསོལ་འདེབས་རྣམས་དང༌། བརྟན་བཞུགས་ལ་སོགས་པའི་རིམ་པ་ཅི་ཤེས་བྱའོ། །
དེ་བཞིན་དུ་རྒྱུན་བཤགས་དང༌། ཡན་ལག་བདུན་པ་སོགས་གང་འགྲུབ་བྱའོ། །བླ་མའི་སྐུ་ལས་བདུད་རྩིའི་
རྒྱུན་བྱུང་བས། །བདག་ལུས་གང་བས་བུམ་པའི་དབང་བསྐུར་ཐོབ། །བྱང་ཆུབ་སེམས་རྒྱུན་
མཁའ་སྒོའི་ལམ་ནས་ཐིམ། །བདུད་རྩི་མྱངས་པས་གསང་བའི་དབང་བསྐུར་ཐོབ། །སྐུ་ལས་
རིག་མ་སྤྲོས་ཏེ་བདག་ལ་འཁྱུད། །བདེ་བ་སྐྱེས་པས་ཤེར་དབང་ཐོབ་པར་བསམ། །བླ་མ་
འོད་དུ་ཞུ་ནས་རང་ལ་ཐིམ། །དབྱེར་མེད་གྱུར་པས་བཞི་པ་ཐོབ་པར་བསམ། །བསམ་མེད་
ངང་དུ་ཅུང་ཟད་ཀློད་དེ་བཞག །མ་བཅོས་སོ་མ་རང་ཤར་ལྷན་ནེ་བ། །ལྷུན་གྲུབ་འབད་རྩོལ་
མེད་པའི་ངང་དུ་བཏང༌། །དཔལ་ལྡན་བླ་མའི་སྐུ་དང་བདག་གི་ལུས། །དབྱེར་མེད་རྡོ་རྗེའི་སྐུ་
རུ་བྱིན་གྱིས་རློབས། །དཔལ་ལྡན་བླ་མ་ཅི་གསུང་བསྒྲུབ་པ་དང༌། །གསུང་ངག་དབྱེར་མེད་
གསུང་གི་རྡོ་རྗེར་ཤོག །ཐུགས་ཀྱི་གསང་བའི་མཛོད་ཀུན་འཛིན་པ་དང༌། །ཐུགས་ཡིད་དབྱེར་
མེད་འདྲེས་པར་བྱིན་གྱིས་རློབས། །བླ་མ་དགེས་པའི་བྱ་བ་ཀུན་བསྒྲུབས་ནས། །མཛད་པ་

འཕྲིན་ལས་མཚུངས་པར་བྱིན་གྱིས་རློབས། །མགོ་བོར་བླ་མའི་ཅོད་པན་འཆང༌། །ལག་ཏུ་རྡོ་
རྗེ་དྲིལ་བུ་འཛིན༌། །ངག་ཏུ་གསང་སྔགས་རྒྱལ་པོ་བཟླ། །ཡིད་ཀྱིས་ཟུང་འཇུག་བསྒོམ་པར་
ཤོག །དེ་ནས་ཚོགས་ཀྱི་ཡོ་བྱད་བྱིན་གྱིས་བརླབས་ཤིང་ཚོགས་ཀྱི་ཆོ་ག་ནི་གཞུང་བཞིན་བྱའོ། །ཡི་གེ་བརྒྱ་པས་ཉམས་ཆགས་
བསྐང་ཞིང༌། ཡེ་དྷརྨས་བརྟན་བཞུགས་བྱའོ། །མཇུག་ཏུ་བཀྲ་ཤིས་ཀྱིས་མཐའ་བརྒྱན་པར་བྱས་ཏེ། དེ་ལྟར་ཡང་དང་ཡང་དུ་བླ་མ་
མཆོད་པ་ནི། རྒྱལ་བ་སྲས་བཅས་ཐམས་ཅད་མཆོད་པར་འགྱུར་བའི་ཕྱིར། བསོད་ནམས་ཀྱི་ཕུང་པོ་ཆེས་ཆེར་འཕེལ་བ་ཡིན་ནོ། །
བླ་མ་རྡོ་རྗེ་འཆང་ཆེན་མཉེས་བྱེད་ཐབས། །མདོ་ཙམ་ཉེ་བར་བཀོད་པ་གང་ཡིན་འདི། །ཚོགས་གཉིས་རྒྱ་ཆེར་སྤེལ་བའི་ཐབས་
མཆོག་སྟེ། །སྲིད་ཞིའི་དཔལ་འབྱོར་མཆོག་ཏུ་རྒྱས་བྱེད་ཡིན།། །།ཞེས་བླ་མ་མཆོད་པའི་ཆོ་ག་བདེ་ལེགས་རབ་རྒྱས་ཞེས་བྱ་བ་
འདི། ས་སྐྱོང་གཞོན་ནུ་འགུར་ཆེན་ཞེས་བྱ་བས་ཉེ་བར་བསྐུལ་ཏེ། ཏཱ་ར་ནཱ་ཐས་ཉེ་བར་སྦྱར་བ་དགེ་ཞིང་བཀྲ་ཤིས་པར་གྱུར་ཅིག
གཅིག་ཞུས། མངྒལཾ།

༄༅། །སྐུ་སྐྱེས་བཅུ་བཞིའི་བཀྲ་ཤིས་བཞུགས།
༄༅། །ན་མོ་གུ་རུ། བཀྲ་ཤིས་གང་ཞིག་དཔལ་ལྡན་སྤྱོད་པའི་རྡོ་རྗེ་ཞེས། །འཛམ་གླིང་
འདི་ན་མ་སྦས་གསལ་བར་ཡོངས་གྲགས་པ། །རྣལ་འབྱོར་དབང་ཕྱུག་ནག་པོ་སྤྱོད་པའི་
བཀྲ་ཤིས་གང༌། །བདེན་པ་དེས་ཀྱང་གནས་འདིར་བཀྲ་ཤིས་ཕུན་ཚོགས་སྩོལ། །ར་ཏན་
བྷ་ལ་ངེས་མེད་སྤྱོད་པ་ཤུགས་འབྱུང་སྐྱོང༌། །རོང་ཟོམ་ལོཙྪ་སྒྲ་བསྒྱུར་མཁས་པའི་ཕུལ་དུ་
ཕྱིན། །འབབ་རོམ་དར་མ་ཕྱག་རྒྱ་ཆེ་ལས་མ་གཡོས་ལ། །བདེན་པ་དེས་ཀྱང་གནས་འདིར་
བཀྲ་ཤིས་ཕུན་ཚོགས་སྩོལ། །ཨ་ཝ་དྷཱུ་ཏཱི་མ་བཅོས་ལྷུག་པའི་ངང་ལ་བཞུགས། །ཞང་སྟོན་
འཁྲུལ་ཞིག་དགྲ་བགེགས་ཚར་གཅོད་དྲག་ལས་བསྒྲུབ། །གཉོས་པན་རས་ཆེན་སྣ་ཚོགས་
རྟེན་འབྲེལ་མིག་འཕྲུལ་ཅན། །བདེན་པ་དེས་ཀྱང་གནས་འདིར་བཀྲ་ཤིས་ཕུན་ཚོགས་སྩོལ། །
སངྒྷ་བྷ་དྲ་ལྷ་སྲིན་སྡེ་བརྒྱད་བྲན་དུ་འཁོལ། །འཇམ་དབྱངས་ཆོས་རྗེ་གཞུང་བརྒྱའི་ཆོས་ཀྱི་
འཁོར་ལོ་བསྐོར། །ཆོས་ཀྱི་ཉིན་བྱེད་གནས་ལྔ་རིག་པའི་པཎྜི་ཏ། །བདེན་པ་དེས་ཀྱང་གནས་
འདིར་བཀྲ་ཤིས་ཕུན་ཚོགས་སྩོལ། །འཇམ་མགོན་བླ་མ་གྲུབ་པའི་དཔའ་བོའི་མཚན་འཆང་
བ། །དཔལ་ལྡན་ཀུན་ཏུ་དགའ་བ་རང་གྲོལ་མཆོག་གི་རྗེ། །བློ་གསལ་རྒྱ་མཚོའི་སྡེ་ཞེས་འགྲོ་
བ་འདྲེན་པའི་གཙོ། །བདེན་པ་དེས་ཀྱང་གནས་འདིར་བཀྲ་ཤིས་ཕུན་ཚོགས་སྩོལ། །ཆོས་
བཞིན་སྤྱོད་པ་རྒྱལ་པོའི་སྲས་སུ་སྐུ་འཁྲུངས་ནས། །མཐའ་དག་འགྲོ་ལ་ཆོས་ཀྱི་དགའ་སྟོན་
སྤེལ་བྱེད་པ། །ངོ་མཚར་མཛད་པས་ས་སྐྱོང་ཀུན་གྱིས་གྲུབ་པར་བསྔགས། །བདེན་པ་དེས་
ཀྱང་གནས་འདིར་བཀྲ་ཤིས་ཕུན་ཚོགས་སྩོལ། །འཇམ་དབྱངས་གཞོན་ནུ་མཁས་ཀུན་དགའ་
བར་བྱེད་པ་གང༌། །སྙིང་པོའི་དོན་སྟོན་བཀྲ་ཤིས་ཆོས་སྒོ་འབྱེད་པའི་ཕུལ། །ཐར་པའི་རྒྱལ་

མཚན་དཔལ་ཡོན་བཟང་པོ་སྩོལ་མཁས་པ། །བདེན་པ་དེས་ཀྱང་གནས་འདིར་བཀྲ་ཤིས་
ཕུན་ཚོགས་སྩོལ། །མངྒ་ལཾ།

༄༅ །བླ་མ་མཆོད་པའི་ཚོགས་ཀྱི་འཁོར་ལོའི་ཆོ་ག་
བཞུགས་སོ། །
༄༅། །ན་མོ་གུ་རུ། ཚོགས་མཆོད་ནི། ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་
ཚོགས་རྫས་རྣམས་ཀྱི་འོག་ཏུ་ཡཾ་ལས་རླུང༌། རཾ་ལས་མེའི་དཀྱིལ་འཁོར་གྱི་སྟེང་དུ། ཨ་ལས་
ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཤ་ལྔ་བདུད་རྩི་ལྔ་ཡེ་ཤེས་ལྔ་ཞུ་བ་
ལས་བྱུང་བའི་ཚོགས་རྫས་ཟག་པ་མེད་པ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་
ཨཱཿཧཱུཾ་ཧ་ཧོཿཧྲཱིཿ ལན་གསུམ། ན་མོ་ཐབས་དང་ཤེས་རབ་གཉིས་སུ་མེད་པའི་ཚོགས་ཀྱི་འཁོར་
ལོ་རྒྱ་ཆེན་པོ། རང་བཞིན་རྣམ་པར་དག་པ་སྐྱེ་བ་མེད་པ། མཚན་ཉིད་རྣམ་པར་དག་པ་ཨཱ་ལི་
ཀཱ་ལི། ངོ་བོ་རྣམ་པར་དག་པ་ཤ་ལྔ་བདུད་རྩི་ལྔས་རྒྱས་བཏབ་པ་འདི་ཉིད། བྱིན་རླབས་ཀྱི་
རྩ་བ་རྩ་བརྒྱུད་བླ་མ་རྣམས་ཀྱི་ཞལ་དུ་པཉྩ་ཨ་མྲྀ་ཏ་ག་ན་ཙཀྲ་པཉྩ་ཁཱ་ཧི། ན་མོ་སོགས། དངོས་
གྲུབ་ཀྱི་རྩ་བ་ཡི་དམ་ལྷ་ཚོགས་རྣམས་ཀྱི་ཞལ་དུ་པཉྩ༴ འཕྲིན་ལས་ཀྱི་རྩ་བ་མཁའ་འགྲོ་ཆོས་
སྐྱོང་སྲུང་མའི་ཚོགས་དང་བཅས་པ་རྣམས་ཀྱི་ཞལ་དུ་པཉྩ༴ དམ་ཚིག་གི་རྩ་བ་མཆེད་ལྕམ་
རྡོ་རྗེ་སྤུན་གྲོགས་རྣམས་ཀྱི་ཞལ་དུ་པཉྩ༴ མི་འབྲལ་སྙིང་གི་གཞལ་མེད་ཁང༌། །མོས་གུས་
གཞོམ་མེད་ཕོ་བྲང་དུ། །དྲིན་ཅན་རྩ་བའི་བླ་མ་མཆོག །བཀའ་དྲིན་མཉམ་མེད་དམ་པ་རྗེ། །
རྣམ་འཕྲུལ་མཁའ་ལ་སྤྲིན་བཞིན་འཐིབས། །འདིར་གཤེགས་ཚོགས་ཀྱི་མཆོད་པ་བཞེས། །
གནས་ཁང་འདི་ལ་བྱིན་ཕོབ་ལ། །ཚོགས་རྫས་འདི་ལ་བཅུད་ཅིག་ཆུག །འདིར་འདུས་
རྣལ་འབྱོར་བདག་ཅག་ལ། །མཆོག་དང་ཐུན་མོང་དངོས་གྲུབ་སྩོལ། །སྟུག་པོའི་ཞིང་ཁམས་
འཇིགས་པ་མེད། །དཔའ་བོ་དཔའ་མོ་འབུམ་སྡེའི་དབུས། །འཁོར་ལོ་སྡོམ་པ་བཅོམ་ལྡན་

འདས། །འདོད་ཆགས་རྡོ་རྗེ་འོད་དཔག་མེད། །རྣམ་འཕྲུལ་སོགས། མི་གཡོ་འོག་མིན་ཉམས་
དགའི་ཞིང༌། །དག་པ་བདེ་སྟོང་མཁའ་སྤྱོད་གནས། །འཁོར་ལོ་སྡོམ་པའི་བདེ་སྐྱེད་ཡུམ། །རྡོ་
རྗེ་ཕག་མོ་མཁའ་འགྲོའི་གཙོ། །རྣམ་འཕྲུལ་སོགས། ས་ལ་སྤྱོད་པའི་འོག་མིན་མཆོག །ཉི་ཤུ་
རྩ་བཞིའི་ཞིང་མཆོག་ནས། །སྒྲུབ་ལ་དངོས་གྲུབ་མཆོག་སྩོལ་བའི། །གནས་གསུམ་དཔའ་བོ་
མཁའ་འགྲོ་ཡང༌། །རྣམ་འཕྲུལ་སོགས། བདུད་ཚོགས་ཀུན་འདུལ་འཕྲིན་ལས་བཞི། །དུར་ཁྲོད་
ཆེན་པོའི་གནས་བརྒྱད་ནས། །བགེགས་འཇོམས་འདོད་དོན་ཀུན་བསྒྲུབ་པའི། །ཆོས་སྐྱོང་
སྲུང་མ་འཁོར་བཅས་ཀྱང༌། རྣམ་འཕྲུལ་སོགས། བླ་མ་ཡི་དམ་མཁའ་འགྲོའི་ཚོགས། །རིགས་
ཀྱི་ཅོད་པན་ལྡེམས་སེ་ལྡེམ། །དར་གྱི་ཅོད་པན་པུར་རུ་རུ། །རྒྱན་ཆ་མང་པོ་ཁྲོལ་ལོ་ལོ། །རོལ་
མོ་མང་པོ་དིར་རི་རི། །གླུ་ལེན་གར་བྱེད་ཁྱུགས་སེ་ཁྱུག །འཁོར་ཚོགས་འབུམ་སྡེ་ཤར་ར་ར། །
སྒྱུ་མའི་རང་སྣང་རྗེན་ནེ་ནེ། །གཏད་མེད་རིགས་པ་སལ་ལ་ལ། །བརྗོད་མེད་དབྱིངས་སུ་
ཐལ་ལ་ལ། །བདེ་བ་ཆེན་པོ་ཁྲིལ་ལི་ལི། །བྱིན་གྱིས་བརླབ་ཕྱིར་བཞེས་སུ་གསོལ། །གནས་
ཁང་འདི་ལ་བྱིན་ཕོབ་ལ། །སྒྲུབ་མཆོག་བདག་ལ་དངོས་གྲུབ་སྩོལ། །བགེགས་དང་ལོག་
འདྲེན་བར་ཆད་སོལ། །འཁོར་གསུམ་གཉིས་སུ་མེད་པར་འདྲེས། །གུ་རུ་དེ་བ་ཌཱ་ཀི་ནཱི་ཛྙཱ་ན་
ཨ་བེ་ཤ་ཡ་ཨ་ཨ། དེ་ནས་ལས་ཀྱི་རྡོ་རྗེས་ཚོགས་ཤ་གཡས་དང༌། །ནང་མཆོད་གཡོན་དུ་ཐོགས་ཏེ། འདི་སྐད་ཅེས། ཀྱཻ།
འདིར་ནི་ཆོས་རྣམས་བཟང་པོར་ལྟོས། །འདུས་པ་རྣམས་ལ་ཐེ་ཚོམ་མེད། །བྲམ་ཟེ་ཁྱི་དང་
གདོལ་པ་ཕག །རང་བཞིན་གཅིག་ཏུ་དགོངས་ཏེ་རོལ། །ཨ་ཧོ་མཧཱ་སུ་ཁཾ། བདེ་གཤེགས་
ཆོས་ལ་རིན་ཐང་མེད །འདོད་ཆགས་ལ་སོགས་དྲི་མ་བྲལ། །གཟུང་དང་འཛིན་པ་དང་བྲལ་
བ། །དེ་བཞིན་ཉིད་ལ་བདག་ཕྱག་འཚལ། །ཨ་ཧོ་མཧཱ་སུ་ཁཾ། དེ་ནས་ཚོགས་ཕུད་འབུལ་བ་ནི། ཞལ་
ཟས་རོ་བརྒྱ་སོགས་དང༌། ཨོཾ་གུ་རུ་ཙཀྲ་སཾ་བྷ་ར་བཛྲ་ཡོ་གི་ནི་བུདྡྷ་བོ་དྷི་སཏྭ་ཌཱ་ཀི་ནི་མཧཱ་ཀ་ལ་
ཡ་ས་པ་རི་ཝཱ་ར་ཨ་ཀཱ་རོ་སོགས་ཀྱིས་འབུལ། ཨོཾ་ཨཱཿཧཱུཾ་ཧ་ཧོཿཧྲཱིཿ ཕཻཾ། ཨོཾ་བཛྲ་ཨ་རལླི་ཧོ། ཛཿཧཱུཾ་བཾ་

ཧོཿ བཛྲ་ཌཱ་ཀི་ནཱི་ས་མ་ཡ་སྟྭཾ། དྲྀ་ཤྱ་ཧོ། ཨོཾ་ཁ་ཁ་ཁཱ་ཧི་ཁཱ་ཧི། སརྦ་ཡཀྵ། རཀྵ་ས། བྷཱུ་ཏ་པྲེ་
ཏ་པི་ཤཱ་ཙ་ཨུནྨ་ད་ཨ་པ་སྨ་ར། ཌཱ་ཀ་ཌཱ་ཀི་ནྱཱ་ད་ཡ། ཨི་དཾ་བ་ལིཾ་གྲྀཧྞཱནྟུ་ས་མ་ཡ་རཀྵཱནྟུ། མ་མ་
སརྦ་སིདྡྷི་མྨེ་པྲ་ཡཙྪནྟུ༌། ཡ་ཐཻ་བཾ། ཡ་ཐཻཥྚཾ། བྷཱུཉྫ་ཐ། པི་ཝ་ཐ། ཛི་གྷྲ་ཐ། མ་ཏི་ཀྲ་མ་ཐ། མ་མ་
སརྦ་ཀརྠ་ཡཾ། སདྶུ་ཁཾ། བི་ཤུདྡྷ། ས་ཧ་ཡི་ཀཱ་བྷ་ཝནྟུ་ཧཱུཾ་ཧཱུཾ་ཕཊ་ཕཊ་སྭཱཧཱ། ཞེས་ལན་གསུམ་གྱིས་དབུལ།
ཨོཾ་མཆོད་དོ། །དམན་པའི་ཡུལ་ལས་རབ་འདས་ཤིང༌། ནས། བདེ་བ་ཆེན་པོ་མཉེས་གྱུར་ཅིག
དེ་ནས་རྣལ་འབྱོར་པ་རྣམས་ཁ་ཟས་ཀྱིས་ཚིམ་རྗེས། ཚོགས་ལྷག་བསྡུས་ལ། ཨ་མྲྀ་ཏས་བསངས། སྭ་བྷཱ་ཝས་སྦྱངས།
སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ལྷག་
མའི་གཏོར་མ་བཟང་ཞིང་རྒྱ་ཆེ་བ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུཾ་ཧ་ཧོཿཧྲཱིཿ ལན་
གསུམ་དང༌། ཨ་ཀཱ་རོ་ལན་གསུམ། ཕྱི་རོལ་སྒོ་དྲུང་ན་གནས་པའི་འབྱུང་པོ་འཆོལ་བའི་ཚོགས་དམ་
ཚིག་གི་ཆོ་ག་ལྟ་བར་མི་དབང་བ་རྣམས་ལ་སྦྱིན་ནོ། །རྡོ་རྗེ་ཐེག་པ་ལ་གསང་བ་མཆོག་གི་
སྒོར་སྤྱོད་པའི་སྐལ་བ་དང་ལྡན་པར་གྱུར་ཅིག ཨོཾ་ཨུ་ཙིཥྚ་བ་ལིཾ་ཏ་བྷཀྵ་སི་སྭཱཧཱ། ཨོཾ་སུམ་བྷ་ནི་
སོགས་དང༌། རྡོ་རྗེའི་གླུ་སོགས་བརྗོད། ཅེས་པའང་རྒྱལ་ཁམས་པ་ཏཱ་ར་ནཱ་ཐས་སོ།། །།གཅིག་ཞུས། བཀྲ་ཤིས་པར་གྱུར་ཅིག

༄༅། །བླ་མའི་རྣལ་འབྱོར་དངོས་གྲུབ་འགུགས་པའི་
ལྕགས་ཀྱུ་བཞུགས།
༄༅། །ཨོཾ་སྭཱ་སྟི། བླ་མའི་རྣལ་འབྱོར་དངོས་གྲུབ་འགུགས་པའི་ལྕགས་ཀྱུ་ཞེས་བྱ་བ། བླ་
མ་དམ་པའི་ཞབས་ལ་ཕྱག་འཚལ་ལོ། །ཡིད་མ་ཡེངས་པས་འདི་ལྟར་བརྗོད་ཅིང་དོན་བསམ་པར་བྱ་སྟེ། ཆོས་
རྣམས་ཐམས་ཅད་རང་གི་སེམས་སྣང་ཙམ། །རང་གི་སེམས་ཀྱང་གསལ་སྟོང་བརྗོད་དུ་མེད། །
སྣང་བ་མ་འགགས་སྣ་ཚོགས་ཅི་ཤར་ཡང༌། །རང་རིག་སྐད་ཅིག་འདི་ལས་གཡོ་བ་མེད། །ཨོཾ་
ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་བ་ཨཏྨ་ཀོ྅ཧཾ། རང་སེམས་དག་པའི་སྣང་བ་འོག་མིན་ཞིང༌། །ཞིང་
འདིའི་དབུས་སུ་གཞལ་མེད་ཁང་པས་མཛེས། །དེ་དབུས་སེང་ཁྲི་པདྨ་ཉི་ཟླའི་སྟེང༌། །དྲིན་
ཅན་རྩ་བའི་བླ་མ་དམ་པ་བཞུགས། །གཟི་བརྗིད་དཔག་མེད་གསེར་གྱི་ལྷུན་པོ་འདྲ། །འོད་
ཟེར་ཉི་མ་འབུམ་གྱི་མདངས་དང་ལྡན། །བདག་ལ་དགྱེས་པའི་ཞལ་རས་འཛུམ་དཀར་གཡོ། །
སྟེང་གི་ཕྱོགས་ལ་བརྒྱུད་པའི་བླ་མ་རྣམས། །རྫུ་འཕྲུལ་བཀོད་པ་སྣ་ཚོགས་བཅས་པ་དང༌། །
སྐུ་ཡི་མཐའ་སྐོར་ཕྱོགས་རྣམས་ཐམས་ཅད་དུ། །ཧེ་རུ་ཀ་དང་རྡོ་རྗེ་ཕག་མོ་སོགས། །ཡི་དམ་
ལྷ་ཚོགས་ཐམས་ཅད་སྤྲིན་ལྟར་འཐིབས། །སངས་རྒྱས་བྱང་སེམས་ཕྱོགས་བཅུའི་མཁའ་
དབྱིངས་ཁྱབ། །སྤྲུལ་པའི་དགྲ་བཅོམ་ས་གཞི་ཁྱབ་པ་དང༌། །མཁའ་འགྲོ་ཆོས་སྐྱོང་སྲུང་མའི་
ཚོགས་རྣམས་ཀྱང༌། །རང་རང་འཁོར་དང་རྫུ་འཕྲུལ་དཔག་མེད་བཅས། །བཀའ་ལ་ཉན་ཞིང་
གསུང་བཞིན་སྒྲུབ་པས་བཞུགས། །གང་ལ་གང་འདུལ་སྤྲུལ་པ་ཕོ་ཉའི་ཚོགས། །གློག་ལྟར་
འཁྱུག་ཅིང་བུ་ཡུག་འཚུབས་པ་བཞིན། །ས་དང་བར་སྣང་རི་ཀླུང་མེད་པར་ཁྱབ། །ཐམས་ཅད་
སྐུ་ནི་བཀྲག་མདངས་འོད་དང་ལྡན། །གསུང་ནི་ཐེག་ཆེན་དམ་པའི་ཆོས་སྒྲ་སྒྲོགས། །ཐུགས་

ནི་འོད་གསལ་བདེ་བ་ཆེན་པོའི་ངང༌། །མཛད་པ་འཕྲིན་ལས་མ་ངེས་ཅིར་ཡང་སྟོན། །ཀུན་
ཀྱང་རྗེ་བཙུན་བླ་མའི་སྤྲུལ་པ་སྟེ། །གཞན་ཡང་འཁོར་འདས་སྣང་བ་མ་ལུས་པ། །མཚན་
ལྡན་བླ་མའི་ཡེ་ཤེས་ཆོ་འཕྲུལ་ཙམ། །བདག་གི་ལུས་དང་ལོངས་སྤྱོད་ཅི་མཆིས་དང༌། །དུས་
གསུམ་བསགས་པའི་དགེ་བ་ཅི་ཡོད་དང༌། །ཕྱོགས་བཅུའི་ཞིང་ན་བདག་པོས་མ་བཟུང་བའི། །
མཆོད་པའི་བྱེ་བྲག་ཇི་སྙེད་མཆིས་པ་དང༌། །དགྲ་གཉེན་བར་མས་བསྡུས་པའི་སེམས་ཅན་
ནི། །འགྲོ་དྲུག་ནམ་མཁའི་མཐའ་གཏུགས་ཇི་སྙེད་དང༌། །སྲིད་པ་གསུམ་གྱི་ལོངས་སྤྱོད་གང་
མཆིས་དང༌། །བདག་གི་ཡིད་ཀྱི་སྤྲུལ་དང་སྨོན་ལམ་མཐུ། །སངས་རྒྱས་བྱང་སེམས་དཔའ་
བོ་མཁའ་འགྲོར་བཅས། །དུས་གསུམ་ཕྱོགས་བཅུར་བྱུང་བ་ཐམས་ཅད་ཀྱི། །ཡེ་ཤེས་རང་
སྣང་ལས་གྲུབ་མཆོད་པའི་ཚོགས། །གྲངས་མེད་ཚད་མེད་བསམ་གྱིས་མི་ཁྱབ་པ། །མཆོག་
ཏུ་བརྗིད་བག་ཆགས་པའི་ཚུལ་དང་བཅས། །བླ་མའི་ཐུགས་དང་རང་སེམས་དབྱེར་མེད་པ། །
སྐྱེ་མེད་ཆོས་སྐུའི་ཆོ་འཕྲུལ་ཙམ་དུ་བསྒོམ། །སངས་རྒྱས་ཀུན་འདུས་བླ་མ་རིན་པོ་ཆེ། །དམ་
ཆོས་ཀུན་འདུས་ཆོས་རྗེ་རིན་པོ་ཆེ། །དགེ་འདུན་ཀུན་འདུས་འདྲེན་མཆོག་རིན་པོ་ཆེ། །བླ་མ་
ཀུན་འདུས་གཅིག་ཆོག་རྒྱལ་པོ་ཁྱོད། །ཡི་དམ་ཐམས་ཅད་ཁྱོད་ཀྱི་སྐུ་ལ་ཚང༌། །མཁའ་འགྲོ་
ཆོས་སྐྱོང་ཐམས་ཅད་ཕོ་ཉར་སྤྲུལ། །རྡོ་རྗེ་འཆང་ཆེན་ཁྱོད་ལ་གསོལ་བ་འདེབས། །མོས་
པའི་བུ་ལ་ད་ལྟ་བྱིན་གྱིས་རློབས། །སྟུག་པོ་བཀོད་པའི་ཞིང་དུ་རྡོ་རྗེ་འཆང༌། །དྲག་པོ་འདུལ་
ཚེ་ཧེ་རུ་ཀ་དཔལ་སྐུ། །ཆགས་བྲལ་རྣམས་ལ་ཤཱཀྱ་ཐུབ་པར་བསྟན། །དཀའ་ཐུབ་ཅན་ལ་
དྲང་སྲོང་ཚུལ་འཛིན་ཞིང༌། །ཐེག་གསུམ་ལམ་དུ་ཞུགས་པའི་སེམས་ཅན་ལ། །བྱང་སེམས་
རང་རྒྱལ་ཉན་ཐོས་ཚུལ་དུ་སྟོན། །ཚངས་དང་ཁྱབ་འཇུག་འདོད་ལྷ་དབང་པོ་དང༌། །དབང་
ཕྱུག་ལ་སོགས་ལྷ་ཡི་གཟུགས་སུའང་སྟོན། ཁ་ཅིག་ཏུ་ནི་རྒྱལ་སྲིད་སྤྱོད་ལ་དགྱེས། །གཞན་
དུ་རིག་པའི་བརྟུལ་ཞུགས་སྤྱད་པ་སྤྱོད། །ལ་ལར་ངུར་སྨྲིག་འཛིན་པའི་གཟུགས་ཀྱང་འཆང༌། །

གང་ལ་གང་འདུལ་སྐུ་ལ་གསོལ་བ་འདེབས། །སེམས་ཅན་ཀུན་གྱི་བསམ་པ་ཇི་བཞིན་དུ།
ཁྱོད་ཀྱི་བསྟན་པ་འདི་ཡང་བསམ་མི་ཁྱབ། །ཇི་ལྟར་མཁའ་ལ་སྤྲིན་དང་འཇའ་ཚོན་སོགས། །
རྣམ་པ་སྣ་ཚོགས་གཟུགས་བརྙན་སྣང་ན་ཡང༌། །ནམ་མཁའ་ལས་བྱུང་ནམ་མཁའི་ངོ་བོ་
དང༌། །ནམ་མཁའི་ངང་དུ་ཐིམ་པར་འགྱུར་བ་བཞིན། །སྤྲོས་བྲལ་ཅི་ཡང་མ་ཡིན་ཆོས་ཀྱི་
སྐུ། །འབད་རྩོལ་མེད་ཀྱང་ལྷུན་གྲུབ་འཕྲིན་ལས་ཅན། །གང་ལ་གང་འདུལ་མཛད་པ་སྤྱིར་
བསྟན་ཡང༌། ། རང་རིག་རང་གསལ་སྤྲོས་བྲལ་དབྱིངས་ཀྱི་ངང༌། །སྐྱེ་འགག་མེད་ཅིང་འགྲོ་
འོང་གནས་དང་བྲལ། །དོན་དམ་སྐུ་ཅན་ཁྱོད་ལ་གསོལ་བ་འདེབས། །རྟག་ཏུ་གུས་པའི་ཡིད་
ཀྱིས་ཕྱག་འཚལ་ཞིང༌། །སྐྱབས་གནས་ཀུན་འདུས་ཁྱོད་ལ་སྐྱབས་སུ་མཆི། །མཆོད་པ་ཐམས་
ཅད་དབྱེར་མེད་ངང་དུ་འབུལ། །རང་བཞིན་མེད་ཀྱང་སྡིག་ཀུན་མཐོལ་ལོ་བཤགས། །འཁོར་
འདས་དགེ་བ་ཀུན་ལ་རྗེས་ཡི་རང༌། །གྲགས་སྟོང་བརྗོད་བྲལ་གསུང་ལ་ཆད་པ་མེད། །ཆོས་
ཀྱི་སྐུ་ལ་སྐྱེ་འཆི་མི་མངའ་ཡང༌། །ཆོས་འཁོར་རྒྱུན་མི་འཆད་པར་བསྐོར་བ་དང༌། །འགྲོ་བའི་
དོན་ལ་རྟག་ཏུ་བཞུགས་སུ་གསོལ། །ཐུགས་ཡིད་དབྱེར་མེད་དོན་དུ་བསྔོ་བར་བགྱི། །བླ་མེད་
བྱང་ཆུབ་མཆོག་ཏུ་སེམས་བསྐྱེད་བགྱིད། །རྗེ་བཙུན་སྒྲོལ་བའི་མགོན་པོ་ཁྱོད་ཉིད་ཀྱིས། །སྐུ་
གསུང་ཐུགས་ཀྱི་བྱིན་གྱིས་རློབས་པ་དང༌། །དབང་བཞི་རྫོགས་པར་ད་ལྟ་བསྐུར་དུ་གསོལ། །
ལུས་ལ་ལྷན་སྐྱེས་བདེ་ཆེན་བསྐྱེད་པ་དང༌། །ངག་ལ་རིག་སྔགས་ནུས་པ་བརྟན་པ་དང༌། །
སེམས་ལ་འོད་གསལ་ཡེ་ཤེས་འཆར་བ་རུ། །མཚན་ལྡན་བླ་མས་ད་ལྟ་བྱིན་གྱིས་རློབས། །
བླ་མའི་དཔྲལ་མགྲིན་ཐུགས་ཀ་ལྟེ་བ་ལས། །འོད་ཟེར་བྱུང་ནས་བདག་གི་གནས་བཞིར་
ཐིམ། །སྐུ་གསུང་ཐུགས་དང་ཡེ་ཤེས་རྡོ་རྗེ་ཡི། །བྱིན་གྱིས་བརླབས་ཤིང་དབང་བཞི་ཐོབ་པར་
གྱུར། །སླར་ཡང་བུམ་པའི་ཆུ་ཡིས་བུམ་དབང་བསྐུར། །བྱང་ཆུབ་སེམས་ཀྱིས་གསང་བའི་
དབང་བསྐུར་ཞིང༌། །མཉམ་སྦྱོར་བདེ་བས་ཤེས་རབ་ཡེ་ཤེས་དང༌། །འཛིན་མེད་ཕྱག་ཆེན་

བཞི་པའི་དབང་ཡང་བསྐུར། །རེ་ས་གཞན་ན་མེད་དོ་ཆོས་ཀྱི་རྗེ། །སྐྱབས་གནས་གཞན་ན་
མེད་དོ་རིན་པོ་ཆེ། །ཆུ་ལ་ཆུ་བཞག་བཞིན་དུ་དབྱེར་མེད་ཅིང༌། །འབྲལ་མེད་གནས་ལུགས་
རྟོགས་པར་བྱིན་གྱིས་རློབས། །བླ་མ་བྱང་ཆུབ་སེམས་ཀྱི་བདུད་རྩིར་ཞུ། །རྩ་འཁོར་བཞི་པོ་
གང་བས་དབང་བཞི་ཐོབ། །བླ་མ་རང་སེམས་དབྱེར་མེད་ཆོས་སྐུའི་ངང༌། །རྩ་བྲལ་ལྷུན་གྲུབ་
ཆེན་པོའི་ངང་དུ་བཞག །ཅེས་པ་འདི་ནི་མཆོག་ཏུ་གྱུར་པའི་བླ་མའི་རྣལ་འབྱོར་ཏེ་ཚེ་གཅིག་ལུས་གཅིག་ལ་སངས་རྒྱས་
སྟེར་བར་ཐེ་ཚོམ་མེད་དོ། །རྒྱལ་ཁམས་པ་ཏཱ་ར་ནཱ་ཐས་རང་ལོ་ཉེར་དགུ་པ་ལ་དཔལ་བཟང་ལྡན་དུ་བྲིས་པའོ། །བཀྲ་ཤིས།

༄༅། །གདོན་འགྲོལ་གྱི་ཆོ་ག་ཤིན་ཏུ་བསྡུས་པ་བཞུགས་སོ། །
༄༅། །ན་མོ་གུ་རུ། འདིར་གདོན་འགྲོལ་གྱི་ཆོ་ག་ཤིན་ཏུ་བསྡུས་པ་ལ། སྡོམ་ནི། དང་པོ་ཡོ་བྱད་ཚོགས་པར་བྱས། །
གཉིས་པ་ལྷ་ཡི་སྒྲུབ་མཆོད་ཡིན། །གསུམ་པ་གདོན་གྱི་བྱ་བ་དང༌། །བཞི་པ་རྗེས་ཀྱི་ཆོ་གའོ། །བྲིས་སྐུའམ་མཎྜལ་བཤམས་ནས་
ནི། །མཆོད་གཏོར་བཤམས་ཤིང་དཀྱིལ་འཁོར་འབྲི། །བུམ་པ་བཅས་ལ་ཀླུ་གཟུགས་བཤམས། །ཀླུ་གཏོར་རྩི་སྨན་བུམ་པ་དང༌། །
གླུད་གཟུགས་གཟུགས་འགྲོས་སྣ་ཚོགས་བཤམས། །མཆོད་དང་ཆ་གསུམ་གཏོར་མའོ། །གཉིས་པ་བདག་མདུན་བསྐྱེད་པ་དང༌། །
བུམ་སྒྲུབ་རྫས་རྣམས་བྱིན་རླབས་དང༌། །ཀླུ་ཡི་དཀྱིལ་འཁོར་ཆོ་གའོ། །གསུམ་པ་དགུག་མཆོད་བཀྲུ་བྱབས་དང༌། །མཆོད་དང་
བསྲུང་བ་བྱ་བ་ཉིད། །བསྒྲུབ་བྱ་ལ་ཡང་བཀྲུ་བྱབས་དང༌། །གདོན་ལ་མཆོད་ཅིང་བསྲུང་བར་བྱ། །གཏོར་སོགས་བཏང་ནས་ཤིས་
བརྗོད་བྱེད། །རྗེས་ནི་ཀླུ་ལ་བཟོད་གསོལ་དང༌། །གཤེགས་གསོལ་བྱིན་རླབས་མདུན་བསྐྱེད་མཆོད། །དངོས་གྲུབ་བླངས་ཏེ་ཡིག་
བརྒྱ་བཟླ། །བཟོད་གསོལ་གཤེགས་གསོལ་བདག་བསྲུང་དང༌། སྨོན་ལམ་དང་ནི་བཀྲ་ཤིས་བྱ། །ཞེས་པའོ། །དེ་ལ་བཤོམས་ནི།
སེང་གེ་སྒྲའི་བྲིས་སྐུ་ཡོད་ན་བགྲམ། མེད་ན་མཎྜལ་སྟེང་དུ་ཚོམ་བུ་བཤམས་པ་མཉྫི་ལ་བཀོད། །རྡུལ་ཚོན་གྱི་མཎྜལ་བྱེད་སྲོལ་
ཡང་ཡོད། དེའི་མདུན་དུ་མཆོད་པ་དང་དཀར་གཏོར་གཅིག་བཞག དེའི་གཡས་སུ་བུམ་པ་སྤྱི་དང་མཐུན་པར་བཅའ། གཡོན་དུ་
རྡུལ་ཚོན་གྱི་དཀྱིལ་འཁོར་གྲུ་བཞིའི་དབུས་སུ་པདྨ་འདབ་བརྒྱད་བྱ། གྲུ་བཞི་མུ་ཁྱུད་སྦྲུལ་གྱི་རང་བཞིན། ཕྱོགས་བཞིའི་དབུས་སུ་
མགོ་སྣོལ་ཞིང༌། ཟུར་བཞིར་མཇུག་མ་སྣོལ་བའི་ཚུལ་དུ་བྱ། དེའི་དབུས་སུ་པདྨ་འདབ་བརྒྱད་པད་འདབ་ཀྱི་ཕྱི་གྲུ་བཞིའི་ནང་དུ་
ཆུ་རིས་འབྲི། འདབ་མ་བརྒྱད་ལ་ཁ་དོག་དང་མཚུངས་པའི་ཚོམ་བུ་འགོད། །དཀྱིལ་འཁོར་འདི་རས་བྲིས་སུ་བྱས་ཀྱང་རུང་སྟེ།
དེའི་ཚེ་འདབ་མ་ལ་ཀླུ་དགུ་ཞལ་ཕྱག་ཏུ་བྱས་ཀྱང་ལེགས། དེའི་སྟེང་དུ་མཉྫི་ལ་ཀླུ་དགུའི་རྟེན་གྱི་གཏོར་མ་བཤམས་དགོས་ཏེ།
ཟངས་གཞོང་ངམ་གཏོར་གཞོང་གཙང་མའི་ནང་དུ། གྲུ་བཞི་བང་རིམ་གཉིས་བརྩེགས་ཀྱི་སྟེང་དུ། གྲུ་བཞི་མཁར་སྟབས་རྩེ་མོ་
ཕྱོགས་བཞིར་གླང་གི་མགོ་རེ་ཕྱིར་བསྟན་པ། དབུས་སུ་གླང་གི་མགོ་གྱེན་དུ་བསྟན་པར་བྱེད། འདི་ཆུ་བདག་ཝ་རུ་ཎའི་གཟུགས་
ཡིན་གསུང༌། བང་རིམ་དང་པོའི་ཕྱོགས་མཚམས་བརྒྱད་ལ་སྦྲུལ་རེ་རེ། བང་རིམ་འོག་མ་སྦྲུལ་སྦལ་ལྕོང་ཉ་སོགས་སྲོག་ཆགས་

གཉན་དགུའི་གཟུགས་འགོད། རས་དམར་པོའི་གདུགས་ཆུང་ངུ་ཞིག་བང་རིམ་དང་པོའི་རྒྱབ་ཀྱི་ཕྱོགས་ཞིག་ཏུ་འགོད། དེ་ལ་
སྲད་བུ་དམར་པོ་ཞིག་ཀྱང་བཏགས། དེའི་མདུན་དུའང་མཆོད་པ་རྣམས་བསྐོར་བའམ། ཕྲེང་ལ་སྒྲིག་པ་གང་བདེ་ཡིན། སྣོད་ཆེ་བ་
གཅིག་ཏུ་དཀར་གཏོར་བཤམས་ལ་བཞག །ཀླུ་སྨན་སྣ་ཚོགས་བཏབ་པས་གང་བའི་བུམ་པ་རྩི་སྨན་གྱི་བུམ་པར་གྲགས་པ་དང༌།
འོ་མས་གང་བའི་བུམ་པ་དང༌། ཀ་ཏོ་ར་གཅིག་ཏུ་མཐེབ་ཀྱུ་གང་མང་དང༌། ཡང་གཞན་ཞིག་ཏུ་ཕག །བྱ་ཁྱུང༌། གླ་བ། རྨ་བྱ་བཞི་
མ་གཏོགས་པའི་སྲོག་ཆགས་སྣ་ཚོགས་པའི་གཟུགས་འགྲོས་འཚོགས་ཚད་བཅུག་པ་རྣམས་གོ་སྐབས་གང་ཡངས་པ་ཞིག་ཏུ་
བཞག །རྒྱལ་ཆེན་བཞིའི་གཏོར་མ་ཡང་ཕྱོགས་བཞིར་བཞག །ཆ་གསུམ་གཏོར་མ་ཡང་ཕྱོགས་གང་འོས་ཞིག་ཏུ་བསྒྲིགས། རྡོ་
དྲིལ་ལ་སོགས་པ་ཡོ་བྱད་གཞན་དགོས་པ་རྣམས་ཀྱང་ཚོགས་པར་བཤམས། གཉིས་པ་ལྷའི་སྒྲུབ་མཆོད་ལ། དང་པོར་མཆོད་པ་
བྱིན་རླབས་སྤྱི་དང་མཐུན་པར་བྱ། སྐྱབས་འགྲོ་སེམས་བསྐྱེད་སྔོན་དུ་འགྲོ་བས། རང་གི་སྙིང་གར་ཟླ་བའི་སྟེང་དུ་ཧྲཱིཿ
དེའི་འོད་ཀྱིས་ལུས་གང༌། ལུས་འོད་ཀྱི་གོང་བུར་གྱུར། སྡིག་སྒྲིབ་སྦྱངས། ཕྱིར་འཕྲོས་ཏེ་རང་
བཞིན་གྱི་གནས་ནས་བླ་མ་དང་རྗེ་བཙུན་སེང་གེ་སྒྲ་འཁོར་བཅས་བཛྲ་ས་མཱ་ཛཿ ན་མོ་གུ་རུ་
བྷྱཿ ན་མོ་བྷཊྚརཱ་ག་སིངྷ་ནཱ་ཐ་བྷྱཿ ན་མཿསརྦ་བུདྡྷ་བོ་དྷི་སཏྭེ་བྷྱཿ ཨོཾ་སིངྷ་ན་དཱ་ས་པཱ་རི་ཝཱ་ར་
ཨརྒྷཾ་ནས། ཤཔྟ་པྲ་ཏཱིཙྪ་སྭཱཧཱའི་བར་གྱིས་མཆོད། དཀོན་མཆོག་གསུམ་ལ་བདག་སྐྱབས་སོགས་ལན་
གསུམ། ཚད་མེད་བཞི་སྤྱི་དང་འཐུན། ཤཱུ་ནྱ་ཏས་སྟོང་པར་སྦྱངས། སྟོང་པའི་ངང་ལས་པཾ་ལས་པདྨ་དམར་
པོའི་སྟེང་དུ། སེང་ལས་སེང་གེ་དཀར་པོ་ཉལ་སྟབས་མགོ་གཡས་སུ་ཕྱོགས་ཤིང༌། གདོང་པ་
གྱེན་དུ་ཕྱོགས་པ། རལ་པ་དམར་སེར་ཐུར་དུ་འཕྱང་ཞིང་རིན་པོ་ཆེའི་དྲ་བས་གཡོགས་པའི་
སྟེང་དུ། ཨ་ལས་ཟླ་བ་ལ་ཧྲཱིཿདཀར་པོ་དེ་ལས་འོད་འཕྲོས། འཕགས་པ་མཆོད་སེམས་ཅན་
གྱི་སྡིག་སྒྲིབ་སྦྱངས། འཕགས་པ་སྤྱན་རས་གཟིགས་ཀྱི་གོ་འཕངས་ལ་བཀོད། ཚུར་འདུས་
ཧྲཱིཿལ་ཐིམ་པ་ཡོངས་སུ་གྱུར་པ་ལས། རང་ཉིད་རྗེ་བཙུན་སེང་གེ་སྒྲ་སྐུ་མདོག་དཀར་པོ་ཞལ་
གཅིག་ཕྱག་གཉིས་ཕྱག་གཡས་མཆོག་སྦྱིན་གྱི་ཕྱག་རྒྱ་པུས་མོ་གཡས་ཀྱི་སྟེང་དུ་བརྐྱངས་
ཤིང༌། གཡོན་རྒྱབ་ཀྱི་ཆར་གདན་ལ་བརྟེན་པ། སྤྱན་གསུམ་དང་ལྡན་ཞིང་རལ་པའི་ཐོར་

ཚུགས་ཅན། ཞབས་གཡས་བརྐྱངས་པའི་རྒྱལ་པོ་རོལ་བའི་སྟབས་ཀྱིས་བཞུགས་པ། རྒྱན་
སྤངས་པ་དཀའ་ཐུབ་ཀྱི་ཆ་ལུགས་ཅན། །ཚངས་པའི་སྐུད་པ་དང་ལྡན་པ། དར་དམར་པོའི་
ཤམ་ཐབས་དང་། རི་དྭགས་ནག་པོའི་པགས་པས་ནུ་མ་གཡོན་པ་བཀབ་པ། སྐུའི་གཡས་
ལོགས་སུ་ཏྲི་ཤུ་ལ་ལྗང་ཁུ་ལ་སྦྲུལ་དཀར་པོས་དཀྲིས་པ་དང༌། གཡོན་ལོགས་སུ་མེ་ཏོག་
པདྨའི་སྟེང་དུ་ཐོད་པ་མེ་ཏོག་སྣ་ཚོགས་ཀྱིས་གང་བ་དང༌། པད་དཀར་གྱི་སྡོང་པོ་སྙན་གྱི་ཐད་
ཀར་ཁ་བྱེ་བའི་སྟེང་ན་ཤེས་རབ་ཀྱི་རལ་གྲི་མེ་འབར་བ་དང་བཅས་པའོ། །དཔྲལ་བར་ཨོཾ།
མགྲིན་པར་ཨཱཿ ཐུགས་ཀར་ཧཱུཾ། ཐུགས་ཀའི་དབུས་སུ་ཟླ་བ་ལ་ཧྲཱིཿ དེ་ལས་འོད་འཕྲོས་རྗེ་
བཙུན་སེང་གེ་སྒྲ་ལ་སངས་རྒྱས་དང་བྱང་ཆུབ་སེམས་དཔའི་བསྐོར་བ་ཨོཾ་བཛྲ་ས་མཱ་ཛཿ གོང་
ལྟར་མཆོད། ཛཿཧཱུཾ་བཾ་ཧོཿ ཡང་འོད་འཕྲོས། དབང་གི་ལྷ་རྒྱལ་བ་རིགས་ལྔ་བཛྲ་ས་མཱ་ཛཿ ཨོཾ་
པཉྩ་ཀུ་ལ་ས་པ་རི་ཝཱ་ར་ཨརྒྷཾ་སོགས་ཀྱིས་མཆོད། དེ་བཞིན་གཤེགས་པ་ཐམས་ཅད་ཀྱིས་བདག་
ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། དབང་གི་ལྷ་
རྣམས་ཀྱིས། ཇི་ལྟར་བལྟམས་པ་ཙམ་གྱིས་ནི། །ཞེས་པ་ནས། ཤྲཱི་ཡེ་ཧཱུཾ་ཞེས་གསུངས་ཤིང༌། བུམ་
པའི་ཆུས་དབང་བསྐུར། སྐུ་གང༌། དྲི་མ་དག །ཆུའི་ལྷག་མ་ཡར་ལུད་པ་ལས་འོད་དཔག་མེད་
ཀྱིས་དབུ་བརྒྱན། སྤྱི་གཙུག་ཏུ་རྣམ་སྣང༌། དཔུང་པ་གཡས་ལ་མི་བསྐྱོད་པ། གཡོན་ལ་འོད་
དཔག་མེད། དཔྱི་གཡས་པར་རིན་འབྱུང་། གཡོན་པར་དོན་གྲུབ་རྣམས་སྤྲུལ་པ་དཔག་ཏུ་
མེད་པ་འཕྲོ་ཞིང་བཞུགས་པར་གྱུར། བཟླས་དམིགས་གསལ་བཏབ་ལ། ཨོཾ་ཨཱཿཧྲཱིཿསིངྷ་ནཱ་ད་ཧཱུཾ་ཕཊ།
སྙིང་པོ་ཅི་འགྲུབ་དང༌། ན་མོ་རཏྣ་ཏྲ་ཡཱ་ཡ། ན་མོ་ཨཱརྱ་ཨ་ཝ་ལོ་ཀི་ཏེ་ཤྭ་ར་ཡ། བོ་དྷི་སཏྭ་ཡ། མཧཱ་
སཏྭ་ཡ། མཧཱ་ཀ་རུ་ཎི་ཀ་ཡ། ཏདྱ་ཐཱ། ཨོཾ་ཨ་ཀ་ཊེ། བི་ཀ་ཊེ། ནི་ཀ་ཊི། ཀ་ཊཾ་ཀ་ཊིཀ་རོ་ཊི།
ཀ་རོ་ཌི། བིདྱེ་སྭཱཧཱ། གཟུངས་ཉི་ཤུ་རྩ་གཅིག་བཟླས། མདུན་བསྐྱེད། ཨ་མྲྀ་ཏས་བསངས། སྭ་བྷཱ་ཝས་སྦྱངས།
སྟོང་པའི་ངང་ལས། ཞེས་པ་ནས། བཞུགས་པར་གྱུར་གྱི་བར་བདག་བསྐྱེད་དང་འདྲ་བ་ལས། རང་ཉིད་ཅེས་

པ་བོར་རོ། །ཨརྒྷཾ་ནས་ཤཔྟའི་བར་གྱིས་མཆོད། སངས་རྒྱས་ཀུན་གྱིས་བྱིན་གྱིས་བརླབས། །ཡོན་ཏན་
དམ་པ་ཀུན་གྱིས་བརྒྱན། །སྤྱན་རས་གཟིགས་ཞེས་མཚན་གསོལ་བ། །རྟག་པར་བརྩེ་ལ་
ཕྱག་འཚལ་བསྟོད། །བར་འདིར་བཟླས་པ་ཅི་འགྲུབ་བྱ། སླར་ཡང་མཆོད་པ་འབུལ་བ་ནི། རྟེན་ཅིང་འབྲེལ་པར་
འབྱུང་བ་ཡི། །ལྷ་རྫས་དམ་པའི་ཆོད་ཡོན་འདི། །བཅོམ་ལྡན་འཁོར་དང་བཅས་ལ་འབུལ། །
བཞེས་ནས་བདག་ལ་དགེས་པར་མཛོད། །ཨོཾ་ཨཱཿཧྲི་སིངྷ་ནཱ་ད་ས་པ་རི་ཝཱ་ར་ཨདྱཾ་པྲ་ཏཱིཙྪ་པཱུ་
ཛ་མེ་གྷ་ས་མ་ཡེ་ཤྲཱི་ཡེ་ཧཱུཾ། དེ་བཞིན་དུ་ཞབས་བསིལ་དང༌། པཱདྱཾ། དེ་བཞིན་དུ་ཤཔྟའི་བར་དུ་སྦྱར། མཆོད་
པའི་ཚིག མཆོད་ཡོན་ཕལ་ཆེར་མ་དང༌། རབ་འབྱམས་རྒྱ་མཚོ་མ་སོགས་སྤྱི་འགྲོ་གང་བདེས་ཆོག མི་
འཇིགས་ཐོགས་མེད་སེང་གེའི་ཁྲི་སྟེང་དུ། །རྣམ་དག་འོད་གསལ་ཟླ་བའི་དཀྱིལ་འཁོར་
མཛེས། །སྐུ་མདོག་དཀར་གསལ་གངས་རིའི་ཕུང་པོ་འདྲ། །རྗེ་བཙུན་སེང་གེ་སྒྲ་ལ་ཕྱག་
འཚལ་ལོ། །བདུད་ཀྱི་གཡུལ་བཟློག་སྤྱན་དམར་མཚན་དཔེས་སྤྲས། །ཆོས་སྐུ་སྟོང་ཉིད་ནམ་
མཁའ་ལྟ་བུ་ལ། །གཟུགས་སྐུ་འགྲོ་བའི་དོན་དུ་ཅིར་ཡང་སྤྲུལ། །དཔའ་བོ་སེང་གེ་སྒྲ་ལ་ཕྱག་
འཚལ་ལོ། །ཕྱག་གཡས་རྩེ་གསུམ་རྒྱལ་རིགས་སྦྲུལ་གྱིས་དཀྲིས། །གཡོན་པ་ཐོད་པ་རལ་གྲི་
འབར་བ་ཡིས། །སྒྲུབ་པ་པོ་ལ་དངོས་གྲུབ་བློ་སྩོལ་བའི། །དམ་པ་སྐྱེས་མཆོག་ཁྱེད་ལ༴ སྐུ་
ལས་དེ་བཞིན་གཤེགས་པ་ལྔ་སྤྲོ་ཞིང༌། །སློབ་དཔོན་འོད་དཔག་མེད་པར་དབུ་ལ་བརྒྱན། །
སྤྱན་གསུམ་གཟིགས་པས་སྡུག་བསྔལ་ཞི་བར་མཛད། རྗེ་བཙུན་ཐུགས་རྗེ་ཅན་ལ༴ སྐྱེ་བ་
འདི་དང་ཚེ་རབས་ཐམས་ཅད་དུ། །གྲོང་གི་ཆ་དང་ཡུལ་ལྗོངས་སྤངས་པའི་སར། །བག་མེད་
ཉལ་དང་སྤྱོད་ལམ་ཐམས་ཅད་དུ། །རྗེ་བཙུན་ཁྱོད་ཀྱིས་ཐུགས་རྗེས་བཟུང་དུ་གསོལ། །ཞེས་
བསྟོད། སྐབས་འདིར་བུམ་བསྐྱེད་ནི་གོང་གི་མདུན་བསྐྱེད་སྒྲུབ་ཚུལ་དེས་རིགས་འགྲེ། ཡང་མདོར་བསྡུས་པའི་ཚེ་ན་མདུན་
བསྐྱེད་དང་བུམ་བསྐྱེད་ཕྱོགས་གཅིག་ཏུ་སྒྲུབ་པས་ཆོག་སྟེ། མཎྜལ་པདྨ་འདབ་བརྒྱད་དཀར་པོ་ཚོམ་བུ་ཅན་ཞིག་བྱ། ཕྱོགས་གང་
ཡང་རུང་བར་བུམ་པ་སྤྱི་དང་མཐུན་པར་བཤམས། མཆོད་པ་དང་དཀར་གཏོར་གང་འོས་བསྒྲིགས། བདག་བསྐྱེད་སྔོན་དུ་འགྲོ་

བས་མཆོད་པ་སྤྱི་དང་མཐུན་པར་བྱིན་གྱིས་བརླབས། མདུན་བསྐྱེད་བུམ་པ་དང་བཅས་པ་བསངས་སྦྱངས། སྟོང་པའི་ངང་
ལས་མཎྜལ་གྱི་སྟེང་དང་བུམ་པའི་ནང་དུ་པཾ་ལས་པདྨ་ཞེས་པ་ནས། དབུ་བརྒྱན་གྱི་བར་གོང་བཞིན།
རྟེན་ཅིང་འབྲེལ་བར་འབྱུང་སོགས་ཀྱིས་མཆོད། མི་འཇིགས་ཐོགས་མེད་སོགས་ཀྱིས་བསྟོད་ཅིང་གསོལ་བ་
བཏབ་ནས། མཎྜལ་དང༌། བུམ་པའི་ལྷ་ལ་དམིགས་ནས་བཟླས་པ་ཅི་འགྲུབ་བྱ། དེ་གཉིས་ལ་ཐུན་མོང་དུ་གཏོར་མ་བསངས་
སྦྱངས། འབྲུ་གསུམ་གྱིས་བྱིན་གྱིས་བརླབས། གཟུངས་རིང་གི་སྭཱཧཱའི་གོང་དུ། བ་ལིཾ་ཏ་ཁ་ཁ་ཁཱ་ཧི་ཁཱ་ཧི་བཅུག་པ་ལན་
ལྔས་མདུན་བསྐྱེད་བུམ་པ་གཉིས་ཆར་ལ་དམིགས་ནས་འབུལ། ཨརྒྷཾ་ལ་སོགས་པས་མཆོད། ཆོས་སྐུ་མཉམ་ཉིད་
ངང་ལས་མ་གཡོས་ཀྱང༌། །མཐའ་ཡས་འགྲོ་བའི་སྡུག་བསྔལ་ཞི་བའི་ཕྱིར། །ཀླུ་འདུལ་
བྱམས་པའི་རང་བཞིན་གཟུགས་སྐུར་བསྟན། །འཕགས་པ་སེང་གེ་སྒྲ་ལ་ཕྱག་འཚལ་ལོ། །
ཞེས་བསྟོད། མཆོད་སྦྱིན་གཏོར་མ་འདི་བཞེས་ལ། །སོགས་འདོད་དོན་གསོལ་བ་བཏབ། མཆོད་ཡོན་
ཕུལ་བས་བུམ་ནང་གི་ཡེ་ཤེས་པ་གཤེགས། དམ་ཚིག་པ་འོད་དུ་ཞུ་བར་བསམ། བར་འདིར་རྒྱལ་
ཆེན་བཞིའི་གཏོར་མ་གོང་བཞིན་བྱིན་གྱིས་བརླབས་ནས། རང་གི་སྙིང་ག་ནས་འོད་ཟེར་འཕྲོས། རི་རབ་ཀྱི་
ཕྱོགས་བཞི་ནས་རྒྱལ་པོ་ཆེན་པོ་སྡེ་བཞི་འཁོར་དང་བཅས་པ་སྤྱན་དྲངས་པར་གྱུར། ཨོཾ་ཨེ་ཧྱེ་
ཧི་ཙ་དུར་མཧཱ་རཱ་ཛ་ས་པ་རི་ཝཱ་ར་བཛྲ་ས་མཱ་ཛཿ ཞེས་བརྗོད། ཨོཾ་དྷྲི་ཏ་རཥྚ་ཡ། བི་རུ་ཌྷ་ཀ་ཡ། བི་
རུ་པཀྵ་ཡ། བཻ་ཤྲ་ཝ་ཎ་ཡ་ས་པ་རི་ཝཱ་ར་བྷྱཿ ན་མཿསརྦ་ཏ་ཐཱ་ག་ཏ་བྷྱོ་ནས། ག་ག་ན་ཁཾ་གྲྀཧྞེ་དཾ་
བཱ་ལིཾ་ཏ་སྭཱཧཱ། ཞེས་ལན་གསུམ་གྱིས་གཏོར་མ་ཕུལ། སྤྲོ་ན་རེ་རེའི་མཚན་སྔགས་ལ་ནམ་མཁའ་མཛོད་ཀྱི་སྔགས་རྒྱ་སྦྱར་ལ་
ལན་གསུམ་གསུམ་གྱིས་ཕུལ་ན་ཤིན་ཏུ་ལེགས་སོ། །ཙ་ཏུར་མཧཱ་རཱ་ཛ་ས་པ་རི་ཝཱ་ར་ཨརྒྷཾ་ནས། ཤཔྟའི་བར་གྱིས་
མཆོད། རྒྱལ་པོ་ཆེན་པོ་དཔལ་ལྡན་པ། །མར་གད་མདོག་ཅན་པི་ཝཾ་འཛིན། །དྲི་ཟའི་ཚོགས་ལ་
དབང་བསྒྱུར་པའི། །ཡུལ་འཁོར་བསྲུང་ལ་ཕྱག་འཚལ་ལོ། །དཔའ་བོ་ཆེན་པོ་སྟོབས་པོ་ཆེ།
ཁ་དོག་སྔོན་པོ་རལ་གྲི་འཛིན། །གྲུལ་བུམ་ཚོགས་ལ་དབང་བསྒྱུར་བའི། །འཕགས་སྐྱེས་པོ་
ལ་ཕྱག་འཚལ་ལོ། །མངའ་བདག་ཆེན་པོ་མཐུ་བོ་ཆེ། ཁ་དོག་དམར་པོ་སྦྲུལ་ཞགས་འཛིན། །

ཀླུ་ཡི་ཚོགས་ལ་དབང་༴ མིག་མི་བཟང་ལ༴ དེད་དཔོན་ཆེན་པོ་གསེར་མདོག་ཅན། །བེ་ཅོན་
དང་ནི་ནེའུ་ལེ་འཛིན། །གནོད་སྦྱིན་ཚོགས་ལ་དབང་༴ རྣམ་ཐོས་སྲས་ལ་ཕྱག་འཚལ་ལོ། །
དད་ལྡན་རྒྱལ་བའི་བཀའ་ཐོས་ཞལ་མཐོང་ཞིང༌། །སྒྲུབ་ལ་བརྩོན་པས་བྱང་ཆུབ་ཐུགས་སུ་
ཆུད། །ཐབས་མཁས་སྙིང་རྗེས་ཚོགས་གཉིས་རྫོགས་མཛད་པ། །བདག་དང་གཞན་དོན་
འབྱོར་བ་ཁྱེད་ལ་འདུད། །རྒྱལ་ཆེན་སྡེ་བཞི་འཁོར་བཅས་རྣམས། །མཆོད་སྦྱིན་གཏོར་མ་
འདི་བཞེས་ལ། ནས། ཀུན་འགྲུབ་ཤོག་གི་བར་གྱིས་ཕུལ། དེ་ནས་ཆ་གསུམ་གཏོར་མ་གཏོང༌། རྩི་སྨན་གྱི་བུམ་པ་
ལ་དམིགས་ནས། ཨོཾ་དེ་བྱ་ཨ་མྲྀ་ཏེ་ན་པྲ་ཏཱིཙྪ་ན་མ་སྭཱཧཱ། ཞེས་པ་ཉེར་གཅིག་ཙམ་དང༌། ཨོཾ་རུ་རུ་སྥུ་རུ་ཛྭ་ལ་
ཏིཥྛ་སིདྡྷི་ལོ་ཙ་ནཻ་སརྦ་ཨརྠ་སཱ་དྷ་ནི་སྭཱཧཱ། ཞེས་ཅི་རིགས་པར་བཟླས་ལ་བྱིན་གྱིས་བརླབས། མཐེབ་སྐྱུ་དང་
གཟུགས་འགྲོས་ལ་རྒྱས་པར་ན་སྔགས་དྲུག་ཕྱག་རྒྱ་དྲུག་དང༌། བསྡུ་ན། ན་མཿསརྦ་ཏཱ་ཐ་ག་ཏ་བྷྱོ་བི་ཤྭ་སོགས་ནམ་
མཁའ་མཛོད་ཀྱི་སྔགས་དང་ཕྱག་རྒྱ་ལན་གསུམ་གསུམ་དང༌། ཁ་འབར་མའི་སྔགས་གསུམ་གསུམ་གྱིས་བྱིན་གྱིས་བརླབས།
ཀླུའི་མཆོད་པ་བྱིན་རླབས་ཀྱང་སྤྱི་དང་མཐུན་པར་བྱས་ལ། མཎྜལ་དང་རྟེན་གཏོར་བསངས་སྦྱངས། སྟོང་པའི་ངང་ལས་
ཆུའི་དཀྱིལ་འཁོར་གྱི་དབུས་རིན་པོ་ཆེའི་གཞལ་མེད་ཁང་གི་ནང་དུ་པདྨ་དཀར་པོའི་ལྟེ་བར་
བཾ་དང༌། འདབ་མ་བརྒྱད་ལ་ནཾ་ཡིག་རྣམས་ལས་འོད་ཟེར་འཕྲོས་འདུས་ཡོངས་སུ་གྱུར་པ་
ལས། དབུས་སུ་ཆུ་བདག་ཝ་རུ་ཎ། ཤར་དུ་སྟོབས་ཀྱི་རྒྱུ། ཤར་ལྷོར་པདྨ། ལྷོ་རུ་ནོར་རྒྱས།
ལྷོ་ནུབ་ཏུ་དུང་སྐྱོང༌། ནུབ་ཏུ་འཇོག་པོ། ནུབ་བྱང་དུ་པདྨ་ཆེན་པོ། བྱང་དུ་མཐའ་ཡས། བྱང་
ཤར་དུ་རིགས་ལྡན། ཐམས་ཅད་ཀྱང་སྐུ་མདོག་དཀར་པོ་ལྷའི་ལུས་ཅན། ཕྱག་གཉིས་ཐལ་
མོ་སྦྱར་བ། སྦྲུལ་མགོ་བདུན་གྱི་གདེང་ཀ་དང་སྦྲུལ་མཇུག་འཁྱིལ་བ། དར་དང་རིན་པོ་ཆེས་
བརྒྱན་པའོ། །གནས་གསུམ་བྱིན་གྱིས་བརླབས། རང་གི་སྙིང་ག་ནས་འོད་ཟེར་འཕྲོས། ཀླུའི་རྒྱལ་པོ་
རྣམས་འཁོར་དང་བཅས་པ་ཨེ་ཧྱེ་ཧི་ནཱ་ག་རཱ་ཛ་ས་པ་རི་ཝཱ་ར་ས་མ་ཛཿ ཞེས་ལན་གསུམ་འདོད་རྒྱལ་
གྱིས་ཕྱག་རྒྱས་བཀུག ཛཿཧཱུཾ་བཾ་ཧོཿ རང་གི་ཐུགས་ཀ་ནས་སྤྲུལ་པའི་དབང་གི་ལྷ་རྣམས་ཀྱིས་དབང་

བསྐུར་ཏེ་འོད་དཔག་ཏུ་མེད་པས་དབུ་བརྒྱན་པར་གྱུར། དེ་ནས་མཆོད་པ་ནི། རྟེན་ཅིང་འབྲེལ་
འབྱུང་མའི་ཚིགས་བཅད་ལ། ཀླུ་རྒྱལ་འཁོར་དང་བཅས་ལ་འབུལ། །ཞེས་འདོན་པ་སྤོ། སྔགས་ཀྱི་སྐབས།
ཨོཾ་ཝ་རུ་ཎ། པདྨ། ཀརྐོ་ཊ། བ་སུ་ཀི། ཤངྐ་པཱ་ལ། ཏཀྵ་ཀ མཧཱ་པདྨ། ཀུ་ལི་ཀ ཨ་ནནྟ་ས་པ་
རི་ཝཱ་ར་ཨརྒྷཾ་སོགས་སྦྱར་ལ་རོལ་མོའི་བར་དུ་འབུལ། ཡང་སྔགས་དེ་ཉིད་ལ། ཨ་ཀཱ་རོ་བཏགས་པ་ལན་གསུམ་
གྱིས་གཏོར་མ་ཕུལ། གདེངས་ཀ་ནོར་བུ་འབར་བའི་འོད་ཀྱིས་ནི། །ས་འོག་མུན་པ་ཐམས་ཅད་
སེལ་མཛད་ཅིང༌། །བསྟན་ལ་རབ་དགའ་མཐུ་སྟོབས་བསམ་མི་ཁྱབ། །ཀླུ་རྒྱལ་འཁོར་དང་
བཅས་ལ་བསྟོད་པ་འབུལ། །མཆོད་སྦྱིན་གཏོར་མ་འདི་བསྣོམས་ལ། །བདག་དང་བསྒྲུབ་བྱ་
འཁོར་བཅས་ལ། །ནད་མེད་ཚེ་དང་སོགས་འདོད་དོན་གསོལ་བ་བཏབ། བར་འདིར་ཀླུ་གཏོར་གྱི་རིགས་ཤེས་ཚད་
བཏང་བས་ཀྱང་ལེགས་པར་འགྱུར་རོ། །
གསུམ་པ་གདོན་གྱི་བྱ་བ་ལ། བྲིས་སྐུ་དང་རྟེན་གསུམ་ཡོད་ན་ཁྲུས་གསོལ་སྤྱི་དང་མཐུན་ལ་རྒྱས་བསྡུས་གང་རིགས་ཤིག་
བྱ། སྐུ་ཁྲུས་གསོལ་བའི་ཁྲུས་ཆུ་དེ་ཡང་བུམ་པར་བླུག་ལ་བཞག །རང་གི་སྙིང་ག་ནས་འོད་ཟེར་ལྕགས་ཀྱུ་ལྟ་
བུའི་ཚོགས་དང༌། འདོད་པའི་རྒྱལ་པོ་སོགས་ཕོ་ཉ་དཔག་ཏུ་མེད་པ་སྤྲོས་ཏེ། ས་བདག་ཀླུ་
གཉན་གྱི་རིགས་ཐམས་ཅད་དང༌། ཁྱད་པར་དུ་བསྒྲུབ་བྱ་ལ་གནོད་ཅིང་ལན་ཆགས་པའི་ས་
བདག་ཀླུ་གཉན་སོགས་གདོན་ཐམས་ཅད་གནོད་སེམས་ཞི་སྟེ་ཕན་པ་བདེ་བ་བྱང་ཆུབ་ཀྱི་
སེམས་དང་ལྡན་པར་གྱུར་ཏེ། གནས་འདི་ཉིད་དུ་བཀུག་ཅིང་འོངས་པར་གྱུར། འདོད་རྒྱལ་གྱི་
ཕྱག་རྒྱ་བཅས་ལ། བདེན་བརྡར་རྒྱས་བསྡུས་ཅི་རིགས་པ་བརྗོད་ལ། བདེན་པ་དང་བདེན་པ་ཆེན་པོའི་བྱིན་གྱིས་
བརླབས་ཀྱིས་ས་བདག་ཀླུ་གཉན་གྱི་གདོན་ཐམས་ཅད་དང༌། ཁྱད་པར་དུ་ཡང་བསྒྲུབ་བྱ་
འདི་ཞེས་བྱ་བ་ལ་གནོད་ཅིང་ལན་ཆགས་པ་དང་ཤ་འཁོན་གཉེར་བའི་རིགས་སུ་གྱུར་པ་ཐམས་
ཅད་ཞི་བའི་སེམས་དང་ལྡན་པས་སྐད་ཅིག་ཐང་ཅིག་ཡུད་ཙམ་ལ་མཆོད་པའི་གནས་འདིར་
མཆིས་པར་གྱུར་ཅིག ཡི་དམ་གྱི་སྙིང་པོའི་མཐར། ཨོཾ་སརྦ་ནཱ་ག་ནཱཾ་ནཱ་གི་ནི་ནཾ། ནཱ་ག་ཀུ་ལ་ནཾ། བྷཱུ་མི་

པ་ཏི་ས་པ་རི་ཝཱ་ར་ཨཱ་ཀཪྵ་ཡ་ཛཿ ཊཀྐི་ཧཱུཾ་ཛཿ ཞེས་ལན་གསུམ་མམ། ལྔའམ། བདུན་ལ་སོགས་པས་དགུག།
ད་དུང་ཞེ་གནན་པ་རྣམས་མི་ཁུགས་པ་སྲིད་པས། རང་གི་སྙིང་ག་ནས་རྡོ་རྗེ་ཁྲོ་བོའི་ཚོགས་དཔག་ཏུ་མེད་
པ་སྤྲོས་ཏེ་བཀུག་པར་གྱུར། ཨོཾ་ཙུ་རུ་ཀུནྡ་ཙུ་རུ་ཀུནྡ་སརྦ་ནཱ་ག་ཨཱ་ཀཪྵ་ཡ་ཧཱུཾ་ཛཿ ཞེས་པ་ལན་ཉི་
ཤུ་རྩ་གཅིག་གིས་དགུག སརྦ་ནཱ་ག་བྷཱུ་མི་པ་ཏི་ས་པ་རི་ཝཱ་ར་བཛྲ་ས་མ་ཡ་སྟྭཾ། གྱིས་དམ་ལ་བཞག བང་
རིམ་འོག་མའི་གཟུགས་འགྲོས་རྣམས་ལ་ཐིམ་པས་དེ་རྣམས་དངོས་སུ་གྱུར། སརྦ་ནཱ་ག་བྷཱུ་མི་
པ་ཏི་ས་པ་རི་ཝཱ་ར་བྷྱཿ ཞེས་པ་ཐམས་ཅད་ཀྱི་མགོར་སྦྱར་ཏེ། ཨརྒྷཾ་ནས། ཤཔྟའི་བར་གྱིས་མཆོད། ནམ་མཁའ་
མཛོད་ཀྱི་སྔགས་རྒྱ་ལན་གསུམ་གྱིས་གཏོར་མ་ཕུལ། ས་བདག་ཀླུ་གཉན་ལ་སོགས་པའི་གདོན་ཐམས་ཅད་
དང༌། བསྒྲུབ་བྱ་འདི་ཞེས་བྱ་བ་ལ་གནོད་ཅིང་ལན་ཆགས་པ་དང་ཤ་འཁོན་རིགས་རྣམས་
མཆོད་གཏོར་རྒྱ་ཆེན་པོ་འདིས་ཚིམ་པར་མཛོད་ལ། ཕན་པ་དང་བདེ་བ་བྱང་ཆུབ་ཀྱི་སེམས་
དང་ལྡན་པས། བསྒྲུབ་བྱ་འདི་ཞེས་བྱ་བའི་ནད་གདོན་སྡུག་བསྔལ་མི་འདོད་པ་ཐམས་ཅད་ཞི་བར་
མཛད་དུ་གསོལ། མཆོད་སྦྱིན་གཏོར་མ་འདི་བཞེས་ལ། སོགས་གོང་བཞིན་འདོད་དོན་གསོལ་བ་བཏབ།
སླར་ཡང་མེ་ལོང་ལ་ཀླུ་རྣམས་ཀྱི་གཟུགས་འཆར་བར་བྱས་ལ། ཇི་ལྟར་བལྟམས་པ་ཙམ་གྱིས་སོགས་ཀྱི་མཐར་གཟུང་
སྔགས་དང་སྙིང་པོ་ལན་གསུམ་གྱིས་མཐར། ས་བདག་ཀླུ་གཉན་རྣམས་ཀྱིས་སྡིག་སྒྲིབ་ཐམས་ཅད་ཤནྟིཾ་
ཀུ་རུ་ཡེ་སྭཱཧཱ། ནད་ཐམས་ཅད༴ ཡན་ལག་ཉམས་པ་ཐམས་ཅད༴ དབང་པོ་ཉམས་པ་ཐམས་
ཅད༴ ལོངས་སྤྱོད་ཉམས་པ་ཐམས་ཅད༴ གནས་ཁང་ཉམས་པ་ཐམས་ཅད༴ འཁོར་གཡོག་
དང་ནོར་ཉམས་པ་ཐམས་ཅད༴ གནད་དུ་ཕོག་པ་ཐམས་ཅད༴ ལུས་སེམས་ལ་སྡུག་བསྔལ་
བར་གྱུར་པ་ཐམས་ཅད་ཤནྟིཾ་ཀུ་རུ་ཡེ་སྭཱཧཱ། ཞེས་བཀྲུ། ཤནྟིཾ་ཀུ་རུའི་གནས་སུ། ཨ་པཱ་ན་ཡ་བཅུག་པས་
བྱབས། དེ་ནས་སྣོད་གཙང་མ་ཞིག་ཏུ་སྔར་གྱི་གཟུགས་འགྲོས་ཅི་རིགས་པ་དང༌། མཐེབ་སྐྱུ་ཅི་རིགས་པ་བཅུག །འོ་མའི་བུམ་པ་
དང༌། རྩི་སྨན་ནས་བླུག་ནམ་མཁའ་མཛོད་ཀྱི་སྔགས་བརྗོད་ཅིང་བསྒྲུབ་བྱའི་ལུས་ལ་གཡས་བསྐོར་དུ་བསྐོར། ཀླུའི་རྒྱལ་པོ་
འཁོར་དང་བཅས་པ་རྣམས་དང༌། ས་བདག་ཀླུ་གཉན་ལ་སོགས་པ་གདོན་གྱི་ཚོགས་རྣམས་

དང༌། ཁྱད་པར་དུ་ཡང་བསྒྲུབ་བྱ་འདི་ཞེས་བྱ་བ་ལ་གནོད་ཅིང་ལན་ཆགས་པ་དང༌། ཤ་མཁོན་
གཉེར་བའི་རིགས་རྣམས་གཟུགས་བརྙན་སྣ་ཚོགས་པའི་གླུད་གཟུགས་འདི་དག་དང༌། སྨན་
དང་གཏོར་མ་དང་མཆོད་ཡོན་རྒྱ་ཆེན་པོ་འདི་དག་འབུལ་བས། ལན་ཆགས་བྱང་བུ་ལོན་
ཁྱེར། མཁོན་རྣམས་ཞི་སྟེ། གནོད་པའི་བསམ་སྦྱོར་མ་ལུས་པ་སྤངས་ཏེ། ཕན་པ་དང་བདེ་
བ་སྒྲུབ་པའི་འཕྲིན་ལས་མཛད་དུ་གསོལ། ཞེས་བརྗོད་ནས་ཀླུའི་རྟེན་གཏོར་གྱི་སྣོད་དེར་བླུག །ཚུལ་དེས་ལན་
བདུན་ནམ་བཅུ་གཅིག་གམ་ཉི་ཤུ་རྩ་གཅིག་གང་རུང་ལ་གཟུགས་འགྲོས་དང་མཐེབ་སྐྱ་རྫོགས་པར་བྱེད། རྩི་སྨན་ལྷག་མ་ཅུང་
ཟད་གཅིག་འོང་བར་བྱ། དེའི་ཕྱེད་གནོད་བྱེད་རྣམས་ལ་དབང་བསྐུར་བའི་ཚུལ་གྱིས། ཇི་ལྟར་བལྟམས་པ་སོགས་དང༌།
ཡི་དམ་གྱི་སྙིང་པོ་དང་རྩ་སྔགས་དང༌། ཨོཾ་ཝ་རུ་ཎ་པདྨ་ཀརྐོ་ཊ་ཞེས་པ་ནས། ཀུ་ལི་ཀ་ཨ་ནནྡ་ཡ་སྭཱཧཱ། ཞེས་ཀླུ་
དགུའི་སྔགས་དང༌། ཨོཾ་ཨིནྡྲ་ཡ་ཞེས་པ་ནས། ཨ་དྷོ་པྲི་ཐི་ཝི་སྭཱཧཱ། ཞེས་པའི་བར་ཆ་གསུམ་གྱི་ཕྱོགས་སྐྱོང་གི་མཚན་
སྔགས་ལྟར་བརྗོད་ནས། སརྦ་ནཱ་ག་དུ་ཁ་པྲ་ཤ་མ་ན་ཨ་བྷི་ཥིཉྩ་ཧཱུཾ་ཞེས་བརྗོད་ཅིང༌། ཀླུའི་རྟེན་གཏོར་གྱི་མཐའ་
ལ་རྩི་སྨན་ལྡུགས། དེ་འདྲ་ལན་གསུམ་བྱ། འདིས་ཀླུའི་ནད་གདོན་རྩ་བ་ནས་དག་པར་འགྱུར་བ་ཡིན། སླར་མི་ལྡོག་པའི་དོན་དུ་
ཤནྟིཾ་ཀུ་རུའི་གནས་སུ་རཀྵ་རཀྵ་བཅུག་ལ་རྡོ་རྗེ་རྒྱ་གྲམ་འཇོག་ཚུལ་བྱས་པས་བསྲུང་བའོ། །དེ་ནས་སྣོད་གཅིག་ཏུ་གླུད་
གཟུགས་བཅུག་ལ། དེའི་མགོ་སྟེང་དུ་བསྒྲུབ་བྱ་ཁྲུས་བྱས་པའི་ཁྲུས་ཁུ་འདོར་དུ་བཅུག །བྱབས་པ་ཡང་དེ་ལ་བྱ་སྟེ། བསྒྲུབ་
བྱའི་ནད་གདོན་སྡིག་སྒྲིབ་ཐམས་ཅད་དེ་ལ་ཐིམ་པར་མོས་སུ་གཞུག །བཀྲུ་བྱབས་ཀྱི་ངག་འདོན་ཡི་དམ་
གྱི་སྔགས་འདོན་པ་སྤོ་བ་མ་གཏོགས་ཚེ་ཆོག་དང་འདྲ། གླུད་གཟུགས་ཁྲུས་ཁུ་དང་བཅས་པ་དེ། ཕུང་ཁམས་
སྐྱེ་མཆེད་ཡོངས་སུ་རྫོགས་པའི་སྐྱེས་བུའི་ལུས་སུ་གྱུར། ནམ་མཁའ་མཛོད་ཀྱི་སྔགས་བརྒྱ་ལན་གསུམ་
གྱིས་གནོད་བྱེད་ཀླུ་རྣམས་ལ་ཕུལ་བར་བསམ། ཀླུ་གཏོར་གྱི་མདུན་དུ་བཞག །དེ་ནས་བསྒྲུབ་བྱ་ལ་བསྲུང་བ་བྱ་སྟེ་བཀྲུ་བྱབས་
ཀྱི་རིགས་འགྲེ། དེ་ནས་སྔར་གྱི་རྩི་སྨན་གྱི་འཕྲོས་དེ་འགྲོ་ཕྱོགས་སུ་གཏོར་ཏེ། ཆུ་བདག་ཆེན་པོ་ཝ་རུ་ཎ། །སྟོབས་
ཀྱི་རྒྱུ་དང་པདྨ་དང༌། །ནོར་རྒྱས་དུང་སྐྱོང་འཇོག་པོ་དང༌། །པད་ཆེན་མཐའ་ཡས་རིགས་ལྡན་
རྣམས། །རིགས་བཞི་གདུག་པའི་ཚོགས་བཅས་དང༌། །གཞན་ཡང་གདོལ་པའི་རིགས་རྣམས་

དང༌། ཁྱད་པར་བསྒྲུབ་བྱ་འདི་ཉིད་ལ། །གནོད་པར་བྱེད་པའི་ཀླུ་གཉན་དང༌། །ས་བདག་
གདོན་གྱི་ཚོགས་ཐམས་ཅད། །མཆོད་པ་རྒྱ་ཆེན་དཔག་མེད་དང༌། །དམ་རྫས་ཀུན་གྱི་བསྐོང་
ཟིན་གྱིས། །གནོད་པའི་བསམ་པ་ཞི་བར་མཛོད། །ཐམས་ཅད་དགེས་ཤིང་ཚིམ་བྱས་ནས། །
རང་གི་དམ་ཚིག་ལ་གནས་ཏེ། །འདི་ལ་བདེ་ལེགས་མཛད་པ་དང༌། །སོ་སོའི་གནས་སུ་
འགྲོ་བར་གྱིས། །བཅིངས་པ་ཐམས་ཅད་གྲོལ་བར་གྱིས། །བཟུང་བ་ཐམས་ཅད་བཏང་བར་
མཛོད། །ནད་དང་གནོད་པ་ཞི་བ་དང༌། །ཚེ་དང་བསོད་ནམས་སྟོབས་རྒྱས་མཛོད། །གལ་
ཏེ་བཀའ་ལས་འདས་གྱུར་ན། ཁྱེད་རྣམས་དམོད་པས་ཉམས་པར་འགྱུར། །ཅི་སྟེ་ཕན་པའི་
སེམས་ལྡན་ན། །བླ་མེད་བདེ་བའི་གནས་ཐོབ་ཤོག །ཅེས་བརྗོད་ཅིང་རོལ་མོའི་སྒྲ་དང་བཅས་ནས་ཀླུའི་རྟེན་
གཏོར་དང་མཆོད་གཏོར་སྦྲགས་པ་གཙང་སྦྲ་དང་བཅས་ཏེ་རབ་ཏུ་མཚོའམ་ཆུ་བོ་ཆེན་པོར་སྐྱེལ། དེ་དག་ཐག་རིང་ན་ཆུ་ཕྲན་རྫིང་
བུ་ཆུ་མིག་སོགས་སུ་སྐྱེལ། ཐང་སྟོང་དུ་ས་དོང་བྲུས་ནས་སྦས་ཀྱང་རོང་ངོ༌། །ལམ་གྱི་བཞི་མདོར་བསྐྱུར་བ་དང༌། བྱ་རོག་དང་
ཁྱིས་ཟ་བ་སོགས་མི་ལེགས་པར་བཞེད་དོ། །དེ་ནས་བསྒྲུབ་བྱ་དེ་རས་དཀར་སོགས་སྟན་གསར་པ་ལ་འབྲུ་དཀར་གཏོར་བ་ལ་
བཞག གང་ལ་སེར་སྣ་རྣམས་ཆགས་པ་སོགས་དང༌། གཞན་ཡང་བཀྲ་ཤིས་ཅི་རིགས་པར་བརྗོད། གཙང་སྦྲ་ཅན་གྱི་
དགའ་སྟོན་བྱའོ། །
བཞི་པ་རྗེས་ཀྱི་བྱ་བ་ནི། དེ་ནས་ཡིག་བརྒྱ་ལན་གསུམ་བཟླ། མ་འབྱོར་བ་དང་སོགས། དེ་ནས་ཀླུའི་དཀྱིལ་འཁོར་
རྡུལ་ཚོན་གྱིས་བྲིས་པ་ཡིན་ན། ཨོཾ་སརྦ་ནཱ་ག་བཛྲ་མུཿ ཞེས་གཤེགས་སུ་གསོལ་ནས་དཀྱིལ་འཁོར་བསྡུའོ། །རས་བྲིས་
ཡིན་ན་གཤེགས་སུ་མི་གསོལ་བར། སུ་པྲ་ཏིཥྛས་བརྟན་བཞུགས་བྱས་ནས་སྒྲིལ། དེ་ནས་ཡི་དམ་གྱི་གཏོར་མ་ཁང་ཐོག་ཏུ་
སྐྱལ་ལ། མཆོད་པ་ཁ་གསོས། མཆོད་པ་བྱིན་རླབས། མཆོད་བསྟོད་འདོད་དོན་གསོལ་བ་བཏབ། ཡིག་བརྒྱ་བཟོད་གསོལ། ཚོམ་
བུ་ཡིན་ན་གཤེགས་གསོལ། བྲིས་སྐུ་སོགས་ལ་བརྟན་བཞུགས། རང་གི་གནས་གསུམ་བྱིན་གྱིས་བརླབས་པ་སོགས་བསྲུང་བ་
རྣམས་དྲན་པར་བྱ། བུམ་ཆུས་བཀྲུ་བ་སོགས་རང་ལའང་བཀྲུ་བྱབས་སྲུང་གསུམ་བྱེད་པ་དང༌། སྨོན་ལམ་དང་བཀྲ་ཤིས་རྣམས་
བྱས་ཏེ་ཆོ་ག་གཞན་གྱིས་རིགས་འགྲེའོ། །དེའི་ཉིན་མོ་རབ་ཏུ་ལུས་རིལ་པོ་བཀྲུ། དེ་མིན་ཡང་གདོང་དང་ཁ་ལག་བཀྲུ། ཁྱད་

པར་བཟའ་བཏུང་གི་རྗེས་སུ་ཁ་ལག་འཕྲལ་འཕྲལ་འཁྲུད། དཀར་རྡོར་བྱེད་པ་གལ་ཆེ། མ་མཐའ་ཡང་ཆོ་ག་ཧྲིལ་མ་སོང་བ་ལ་
དེ་རྣམས་མི་བྱ་བའི་ཐབས་མེད། སེངྒེ་སྒྲའི་བསྙེན་པ་རྒྱས་པའམ། མ་མཐའ་ཡང་སྙིང་པོ་ལ་ཞག་བདུན་མ་གཅིག་སོང་ན། བྱིན་
རླབས་ཡིད་ཆེས་རྟགས་ཐོན་མ་རང་ཡོང་ངེས་སོ། །ཞེས་པ་འདི་ཡང་དད་ལྡན་ཀུན་ཆོས་པའི་དོན་དུ། ཆོ་ག་ཟོར་ཡངས་པའི་བྱ་བ་
གཙོ་བོར་སྟོན་ཏོ། །ཏཱ་ར་ནཱ་ཐས་སྨྲས་པའོ།། །།མངྒ་ལཾ། ཞུས་དག

༄༅། །ཀླུ་གཏོར་ཇི་ལྟར་བྱ་བའི་ཆོ་ག་བཞུགས་སོ། །
༄༅། །ཨོཾ་སྭཱ་སྟི། ཀླུ་གཏོར་གཏོང་བར་འདོད་པས། རིན་པོ་ཆེའི་སྣོད་དུ་ཆུ་གཙང་མ་འོ་མ་དང་བཅས་པ་ལ་ཀླུ་སྨན་
དང་དར་ཟབ་སྣ་ཚོགས་རིན་པོ་ཆེ་སྣ་ལྔ་འབྲུ་སྣ་ལྔ་སོགས་བཏབ་པ་བཤམས་ཏེ། སྐྱབས་སེམས་སྔོན་དུ་བཏང་ནས། ཨོཾ་ཤཱུ་ནྱ་
ཏ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། བདག་དང་སྣང་བ་ཐམས་ཅད་སྟོང་པར་གྱུར། སྟོང་པའི་
ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ། རང་གི་སེམས་ཉིད་
ཧྲཱིཿཡིག་དཀར་པོ་རིང་ཆ་ཚེག་དྲག་དང་བཅས་པ་ལས་འོད་འཕྲོས་འཕགས་པ་མཆོད།
སེམས་ཅན་གྱི་སྡིག་སྒྲིབ་སྦྱངས། ཚུར་འདུས་ཧྲཱིཿལ་ཐིམ། དེ་ཡོངས་སུ་གྱུར་པ་ལ་རང་ཉིད་
འཕགས་པ་སྤྱན་རས་གཟིགས་སྐུ་མདོག་དཀར་པོ་ཞལ་གཅིག་ཕྱག་གཉིས་པ། ཞབས་
གཉིས་བཞེངས་པའི་སྟབས་ཀྱིས་བཞུགས་པ། ཕྱག་གཡས་མཆོག་སྦྱིན་གྱི་ཕྱག་རྒྱ་དང༌།
གཡོན་མེ་ཏོག་པདྨ་དཀར་པོའི་རྩ་བ་ཐུགས་ཀར་བཟུང་ནས་སྙན་གྱི་ཐད་ཀར་ཁ་བྱེ་བ། རིན་
པོ་ཆེའི་རྒྱན་སྣ་ཚོགས་ཀྱིས་བརྒྱན་པ། རས་བཟང་པོའི་ཤམ་ཐབས་དང༌། རི་དྭགས་ཀྱི་
པགས་པའི་ནུ་མ་བཀབ་པ། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུཾ། ཐུགས་
ཀའི་ཧཱུཾ་ལས་འོད་འཕྲོས་པས། རི་བོ་པོ་ཏ་ལ་ནས་རྗེ་བཙུན་སྤྱན་རས་གཟིགས་ལ། བླ་མ་ཡི་
དམ་སངས་རྒྱས་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཨོཾ་ཨཱརྱ་ལོ་
ཀི་ཤྭ་ར་ཡ་ས་པ་རི་ཝཱ་ར་ཨརྒྷཾ་སོགས་ཀྱིས་མཆོད། ཛཿཧཱུཾ་བཾ་ཧོཿགཉིས་སུ་མེད་པར་གྱུར། སླར་ཡང་
ཐུགས་ཀའི་ཧཱུཾ་ལས་འོད་འཕྲོས། དབང་གི་ལྷ་རིགས་ལྔ་འཁོར་བཅས་ཨོཾ་བཛྲ་ས་མཱ་ཛཿ ཨོཾ་
པཉྩ་ཀུ་ལ་ས་པ་རི་ཝཱ་ར་ཨརྒྷཾ་སོགས་ཀྱིས་མཆོད། དེ་བཞིན་གཤེགས་པ་ཐམས་ཅད་ཀྱིས་མངོན་
པར་དབང་བསྐུར་དུ་གསོལ། ཞེས་གསོལ་བ་བཏབ་པས། དེ་རྣམས་ཀྱིས་ཡེ་ཤེས་ཀྱི་བདུད་

རྩིས་གང་བའི་བུམ་པ་ཐོགས་ཏེ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཨཱཿཧཱུཾ།
བདུད་རྩིའི་ཆུས་དབང་བསྐུར་སྐུ་གང་དྲི་མ་དག །ཆུའི་ལྷག་མ་ཡར་ལུད་པ་ལས། འོད་དཔག་
མེད་ཀྱིས་དབུ་བརྒྱན་པར་གྱུར། དབང་གི་ལྷ་རྣམས་རང་ལ་ཐིམ་པས། ཐུགས་ཀར་ཟླ་བའི་
དཀྱིལ་འཁོར་གྱི་སྟེང་དུ་ཧྲཱིཿཡིག་གི་མཐར་ཡི་གེ་དྲུག་མས་བསྐོར་བར་བསམ། ཨོཾ་མ་ཎི་པདྨེ་
ཧཱུཾ། ཞེས་ཅི་རིགས་བཟླས། སླར་ཡང་གོང་བཞིན་མཆོད་ལ། སྐྱོན་གྱིས་མ་གོས་སོགས་ཀྱིས་བསྟོད། ཡི་དམ་གྱི་
ང་རྒྱལ་བརྟན་པར་བྱའོ། །དེ་ནས། ཨོཾ་ཨཱཿཧཱུཾ་ཧོཿཞུ་བ་ལས། གནས་ཡིད་དུ་འོང་བ་རིན་པོ་ཆེའི་བྲག་བྱ་
སྐྱིབས་ཅན་མཁའ་ལྡིང་གི་གནོད་པ་མི་འབྱུང་བ་དང༌། མཚོ་དང་རྫིང་བུ་དང་ནེའུ་སིང་དང༌།
ཕོ་བྲང་དང་སྐྱེད་མོས་ཚལ་ལ་སོགས་པ་རྣམས་སུ། ལྷ་ཀླུའི་ལོངས་སྤྱོད་ཕུན་སུམ་ཚོགས་པ་
དང༌། ཀླུ་ནད་ཐམས་ཅད་རབ་ཏུ་ཞི་བར་བྱེད་པའི་བདུད་རྩིས་ཡོངས་སུ་གང་བར་གྱུར།
དཀར་གསུམ་མངར་གསུམ་ཡིད་འོང་མཚོ། །མེ་ཏོག་སྣ་ཚོགས་ཀྱིས་བརྒྱན་པ། །ཀླུའི་ཕོ་བྲང་
ཡིད་འོང་བར། །དབུས་སུ་པད་སྡོང་འདབ་མ་བརྒྱད། །ཕུཿདགུ་ཡོངས་སུ་གྱུར་པ་ལས། །
དབུས་ཀྱི་གདན་གྱི་སྟེང་དུ་ནི། །ཀླུ་རྒྱལ་ཆུ་ལྷ་དཀར་པོ་ནི། །སྦྲུལ་མགོ་བདུན་གྱི་གདེངས་
ཀས་མཛེས། །ཕྱག་གཉིས་ཐལ་སྦྱར་འཛུམ་བག་ཅན། །ལྷ་ལུས་རིན་ཆེན་རྒྱན་གྱིས་སྤྲས། །
སྐུ་སྨད་སྦྲུལ་མཇུག་འཁྱིལ་བའོ། །ཤར་དུ་མཐའ་ཡས་སྔོན་པོ་དང༌། །ལྷོ་རུ་པདྨ་{དཀར་
[སེར་]པོ་དང༌། །ནུབ་ཏུ་འཇོག་པོ་དམར་པོ་དང༌། །བྱང་དུ་ནོར་རྒྱས་ལྗང་ཁུ་དང༌། །མེ་རུ་དུང་
སྐྱོང་དུང་མདོག་དང༌། །བདེན་བྲལ་ཀརྐོ་ཊ་ལྗང་དང༌། །རླུང་དུ་རིགས་ལྡན་སྔོན་པོ་དང༌། །
དབང་ལྡན་པད་ཆེན་སེར་པོ་སོགས། །ཐམས་ཅད་སྦྲུལ་མགོའི་གདེངས་ཀས་མཛེས། །ཞལ་
གཅིག་ཕྱག་གཉིས་ཐལ་མོ་སྦྱར། །ལྷ་ལུས་རིན་ཆེན་རྒྱན་གྱིས་སྤྲས། །སྐུ་སྨད་སྦྲུལ་མཇུག་
འཁྱིལ་བའོ། །འཁོར་དུ་ཀླུ་རིགས་ཀུན་གྱིས་བསྐོར། །རང་གི་ཐུགས་ཀའི་ཧྲཱིཿཡིག་དང༌། །དེ་
རྣམས་སྐུ་ལས་འོད་ཟེར་འཕྲོས། །ཀླུ་ཆེན་འཁོར་བཅས་སྤྱན་དྲངས་སོ། །གདེངས་ཀ་ནོར་བུ་

འབར་བའི་འོད་ཟེར་གྱིས། །ས་འོག་མུན་པའི་ཚོགས་རྣམས་རབ་འཇོམས་ཤིང༌། །བསྟན་ལ་
རབ་དགའ་མཐུ་སྟོབས་བསམ་མི་ཁྱབ། །ཀླུ་རྒྱལ་འཁོར་བཅས་གནས་འདིར་གཤེགས་སུ་
གསོལ། །གཞན་ཡང་ཀླུ་དང་ས་བདག་སོགས། །ཞ་བོ་དང་ནི་འཐེང་པོ་དང༌། །རྒུར་པོ་ཡན་
ལག་མཛེ་ཅན་དང༌། །སྟོང་གསུམ་གླིང་གསུམ་འཛམ་གླིང་དང༌། །མ་དྲོས་གཙང་པོ་ཁྲོན་པ་
དང༌། །རྩི་ཤིང་ནགས་ཚལ་སྐྱེད་མོས་ཚལ། །གཡའ་རི་གངས་རི་རྫ་རི་དང༌། །སྤང་རི་ནཻ་
གསེང་ལ་སོགས་པའི། །རང་རང་གནས་ནས་སྤྱན་འདྲེན་གྱིས། །དུག་གསུམ་གདུག་པའི་
སེམས་བོར་ལ། །དགའ་དང་གུས་པའི་བསམ་པ་ཡིས། །མཆོད་པའི་གནས་འདིར་གཤེགས་
སུ་གསོལ། །ཨོཾ་ནཱ་ག་རཱ་ཛ་ས་པ་རི་ཝཱ་ར་ས་མཱ་ཛཿ ཛཿཧཱུཾ་བཾ་ཧོཿ གཉིས་སུ་མེད་པར་གྱུར། པདྨ་
ཀ་མ་ལ་ཡེ་སྟྭཾ། ཁྱད་པར་བདག་དང་སྦྱིན་བདག་ལ། །གནོད་ཅིང་འཚེ་བར་བྱེད་པ་ཡི། །ཀླུ་
དང་ས་བདག་མ་ལུས་པ། །པདྨའི་གདན་ལ་འཁོད་པར་གྱུར། །ཀླུ་རྣམས་མཐའ་འོད་ཀྱི་ལྕགས་རིས་
བསྐོར་བར་གྱུར་ཞེས་བརྗོད། དེས་གཏོར་མ་བསྔོ་མ་ཟིན་གྱི་བར་ལ་ཕྱི་ལ་ཡན་འགྲོ་ས་མེད་པར་བསམ། ཨོཾ་ནཱ་ག་རཱ་ཛ་ས་
པ་རི་ཝཱ་ར་ཨརྒྷཾ་སོགས་ཀྱིས་མཆོད། མཆོག་སྦྱིན་གྱི་ཕྱག་རྒྱ་བཅས་ལ། ཕྱག་གཡས་མཆོག་སྦྱིན་མཐིལ་དུ་
ནི། །ཨ་ལས་ཟླ་བའི་དཀྱིལ་འཁོར་སྟེང༌། །ཧྲཱིཿལས་བདུད་རྩིའི་རྒྱུན་བབས་པས། །གཏོར་
སྣོད་ཁེངས་ཤིང་ཕྱིར་ལུད་པས། །ས་བདག་ཀླུ་གཉན་ཚོགས་རྣམས་ཀྱིས། །འཐུང་ཞིང་
ལེགས་པར་ཁྲུས་བྱས་པས། །ལུས་དང་ཡན་ལག་ཉམས་པ་རྣམས། །གསོས་ཤིང་ལྷ་ལུས་
ཐོབ་པར་གྱུར། ཨོཾ་བཱ་སུ་ཀེ་མཾ་སྭཱཧཱ། བརྒྱ་རྩ་སོགས་ཅི་རིགས་བཟླས་ཤིང༌། ཨོཾ་ཧི་ལི་ཧི་ལི་མཧཱ་ཧི་ལི་ཕྲུཾ་
ཕུཿསྭཱཧཱ། གསུམ། ཨོཾ་བྷཀྵ་ཡ་བྷཀྵ་ཡ་ས་མ་ཏིཥྛ་ཛུཾ་ཕྲུཾ་ཕུཿཧཱུཾ་སྭཱཧཱ། ལན་བདུན་སོགས་ཀྱིས་ཕུལ་ན་ལེགས།
ཨོཾ་སརྦ་ནཱ་ག་རཱ་ཛ་བྷྱཿཨ་ཀཱ་རོ་བཏགས། ཨོཾ་སརྦ་ནཱ་ག་ར་ཛྙི་བྷྱཿ ཨོཾ་ཨཱ་ཀཱ་རོ། ཨོཾ་སརྦ་ནཱ་ག་ཀུ་མཱ་
རེ་བྷྱཿཨོཾ་ཨ་ཀ་རོ་ནས། ཨོཾ་སརྦ་ན་ག་ཀུ་མཱ་རི་བྷྱཿཨོཾ་ཨ་ཀཱ་རོ༴ ཨོཾ་སརྦ་ནཱ་ག་པྲིདྡྷེ་བྷྱཿ ཨོཾ་ཨ་ཀཱ་
རོ༴ ཨོཾ་སརྦ་ནཱ་ག་པྲིདྡྷི་བྷྱཿཨོཾ་ཨ་ཀཱ་རོ༴ ཨོཾ་སརྦ་ནཱ་ག་ཀུ་ལི་བྷྱཿ ཨོཾ་ཨ་ཀཱ་རོ༴ ཨོཾ་སརྦ་ནཱ་ག་ཀུ་

ལི་བྷྱཿ ཨོཾ་ཨ་ཀཱ་རོ༴ བཏགས་ཏེ་ཕུལ། ཨོཾ་ཀླུ་རྒྱལ་མཐའ་ཡས་ནོར་རྒྱས་བུ། །འཇོག་པོ་དང་ནི་
སྟོབས་ཀྱི་རྒྱུ། །པདྨ་པདྨ་ཆེན་མོ་དང༌། །དུང་སྐྱོང་དང་ནི་རིགས་ལྡན་དང༌། །ལྷ་མོ་ལྷ་མོ་ཆེན་
པོ་དང༌། །ཟླ་བའི་སྤྱི་གཙུག་སྤྱི་གཙུག་ཆེ། །དབྱུག་འཛིན་དབྱུག་འཛིན་ཆེན་པོ་དང༌། །སོག་མ་
མེད་དང་ཧུ་ལུཎྜ། །དགའ་བོ་དང་ནི་ཉེ་དགའ་བོ། །རྒྱ་མཚོ་རྒྱ་མཚོ་ཆེན་པོ་དང༌། །ཚ་བ་ཚ་བ་
ཆེན་པོ་དང༌། །དཔལ་གྱི་འོད་དང་འོད་པོ་ཆེ། །རིན་ཆེན་འོད་དང་གཟུགས་མཛེས་དང༌། །
གཟུགས་མཛེས་ཆེན་པོ་སྦྲུལ་བཟང་དང༌། །ལྟོ་འཕྱེ་ཆེན་པོ་ཤཱི་ལི་དང༌། །ཤི་ལི་ཆེན་པོ་རྣམས་
དང་ནི། །ཀླུ་ཆེན་འཁོར་བཅས་གཏོར་མ་བཞེས། །མཛེས་པའི་དཀར་གསུམ་གཏོར་མ་འདི། །
མངར་གསུམ་འོ་མའི་རྒྱ་མཚོ་ཆེ། །རིན་ཆེན་ཕྲེང་བའི་ཐེམ་སྐས་ཅན། །ཀླུའི་གནོད་པ་སྐྱོབ་
བྱེད་པ། །མཐུན་པའི་རྫས་སུ་འདི་གྱུར་ཅིག །བདག་དང་ཡོན་བདག་འཁོར་བཅས་ལ། །ཀླུ་
ལས་གྱུར་པའི་གནོད་པ་ནི། །མཐོང་བའི་དུག་དང་རེག་པའི་དུག །བསམ་ངན་དུག་དང་ཁ་
རླངས་དུག །དེ་ལ་སོགས་པའི་དུག་རྣམས་ཀུན། །ཡུད་ཙམ་གྱིས་ནི་ཞི་གྱུར་ཅིག །བདག་
ལས་གཅེས་པའི་རྫས་ཁྱེར་ལ། །བདག་ལ་གནོད་པ་མ་བྱེད་པར། །གནོད་པའི་བསམ་པ་ཞི་
བ་དང༌། །ཕ་མ་ལྟ་བུའི་སེམས་ཀྱིས་ལྟོས། །དེ་ནས། ཆོས་རྣམས་གང་དག་རྒྱུ་ལས་བྱུང༌། ནས།
རིགས་སུ་སྐྱེས་ཀྱི་བར་གྱི་ཆོས་སྦྱིན་བྱིན། ཀླུ་རྣམས་ཀྱི་སྒྲིབ་པ་སྦྱོང་བའི་ཆེད་དུ། ན་མོ་རཏྣ་ཏྲ་ཡཱ་ཡ། ཨོཾ་ཀཾ་ཀཱ་ནི་
ཀཱཾ་ཀ་ནི། རོ་ཙ་ནི་རོ་ཙ་ནི། ཏྲོ་ཊ་ནི་ཏྲོ་ཊ་ནི། ཏྲ་ས་ནི་ཏྲ་ས་ནི། པྲ་ཏི་ཧ་ན་པྲ་ཏི་ཧ་ན། སརྦ་ཀརྨ་
པ་རཾ་པ་ར་ཎི་མེ་སརྦ་སཏྭ་ནཉྩ་སྭཱཧཱ། ཅི་ནུས་བཟླས། ས་བདག་ཀླུ་གཉན་ཐམས་ཅད་ཀྱི། །ལུས་
ཀྱི་ན་ཚ་གསོས་གྱུར་ཅིག །སེམས་ཀྱི་སྡུག་བསྔལ་ཞི་གྱུར་ཅིག །ཡན་ལག་ཉམས་དང་ཉིང་
ལག་ཉམས། །ཉམས་པའི་ལུས་རྣམས་གསོས་གྱུར་ཅིག །མཁའ་ལས་བྱེ་ཚན་འབབ་པ་དང༌། །
ཤ་ཁྲག་བུ་ཆུང་གཅེར་བུས་འཇིགས། །གནོད་པ་དེ་རྣམས་ཞི་གྱུར་ཅིག །སྡུག་བསྔལ་ནད་
ཀྱིས་ཟིན་པ་ལ། །སྨན་གྱི་མཆོག་ཏུ་འདི་གྱུར་ཅིག །འཇིགས་ཤིང་སྐྲག་པས་དངངས་པ་ལ། །

མགོན་སྐྱབས་མཆོག་ཏུ་འདི༴ དབུལ་ཞིང་ཕོངས་པས་མནར་བ་ལ། །འདོད་དགུའི་དཔལ་དུ་
འདི༴ བཀྲེས་ཤིང་སྐོམ་པས་གདུངས་པ་ལ། །བཟའ་བཏུང་མཆོག་ཏུ་འདི༴ འགྲོ་དུས་ལམ་
ངན་རྙེད་པ་ལ། །ལམ་མཁན་མཆོག་ཏུ་འདི༴ མ་རིག་མུན་པས་འཐིབས་པ་ལ། །སྣང་གསལ་
མཆོག་ཏུ་འདི༴ གཤིན་རྗེའི་ཕོ་ཉས་ཟིན་པ་ལ། །འཆི་མེད་མཆོག་ཏུ་འདི་གྱུར་ཅིག །མདོར་ན་
གང་ལ་གང་དགོས་པ། །རྒྱུན་ཆད་མེད་པར་འབྱུང་བར་ཤོག འདི་ཡན་བྱེད་ན། ཀླུ་ཡི་རིགས་ནི་
ཁྱེད་རྣམས་ཀུན། ནས། གཙྪ་ཡན་ནོ། །རྒྱས་པར་བྱེད་པ་དང་གཤེགས་པ་བསྟུན་ནོ། །ཀླུ་གཉན་ས་བདག་ཁྱེད་
རྣམས་ཀྱི། །གནས་དང་ཕོ་བྲང་བཤིག་པ་དང༌། །ས་གཉན་རྐོས་དང་རྡོ་གཉན་བསྒུལ། །ཤིང་
གཉན་བཅད་དང་བྲག་གཉན་གཤགས། །ནེའུ་གསིང་བྲུས་དང་ཆུ་མིག་བསུབས། །ཉ་སྦལ་
བསད་དང་གྲོག་ཚང་བཤིག །ཡན་ལག་བྲེག་དང་རྭ་རྨིག་གནད། །མི་གཙང་དྲི་མ་ཕོག་པ་
སོགས། །ཉེས་པའི་སྐྱོན་གྱི་ཁྱེད་རྣམས་ལ། །ནད་དང་སྡུག་བསྔལ་ཅི་མཆིས་པ། །མཆོད་སྦྱིན་
གཏོར་མ་རྒྱ་མཚོ་ཡི། །བདུད་རྩིའི་སྨན་འདིས་གསོས་གྱུར་ཅིག ཁྱེད་ཀྱི་གནས་ཁང་ཉམས་
པ་ན། །རིན་ཆེན་སྣ་ལྔའི་བདུད་རྩི་ཡིས། །གནས་ཁང་ཉམས་པ་གསོས་གྱུར་ཅིག །གནས་
ཁང་ཉམས་པ་གསོས་ནས་ཀྱང༌། །ཀླུ་རྣམས་མདངས་དང་ལྡན་པ་དང༌། །ནད་མེད་དཔལ་
འབྱོར་རྒྱས་པར་ཤོག །ཅེས་པ་རིགས་པས་སྦྱར་བའང་བསྡུས་ཀྱང་རུང་ངོ༌། །འོ་མ་རྒྱ་མཚོའི་བདུད་རྩི་ཡིས། །
ཆུ་མིག་ཉམས་པ་གསོས་གྱུར་ཅིག །སྙུག་མ་སེར་པོའི་བདུད་རྩི་ཡིས། །ཤིང་རྣམས་ཉམས་
པ་གསོས་གྱུར་ཅིག །ནཱ་ག་པུས་པའི་བདུད་རྩི་ཡིས། །དབུ་སྐྲ་ཉམས་པ༴ རྒྱ་མཚོ་ལྦུ་བའི་
བདུད་རྩི་ཡིས། །ཀླད་པ་ཉམས་པ་གསོས་གྱུར་ཅིག །ཨུཏྤལ་སྔོན་པོའི༴ མིག་གི་དབང་པོ༴ 
གུར་གུམ་པྲི་ཡང་ཀུ་ཡིས་ནི། །སྣ་དང་རྣ་བ༴ ཨུཏྤལ་དམར་པོའི༴ ལྕེ་ཡི་དབང་༴ མགྲོན་བུ་
དཀར་པོའི་བདུད་རྩི་ཡིས། །སོ་ཡི་ནད་རྣམས་ཞི་གྱུར་ཅིག །ཐལ་ཀར་རྡོ་རྗེའི༴ པགས་པ་
ཉམས་པ་གསོས་གྱུར་ཅིག །དབང་པོ་ལག་པའི་བདུད་རྩི་ཡིས། ཡན་ལག་ཉམས་པ༴ ཆུ་སྲིན་

སྡེར་མོའི༴ ཉིང་ལག་ཉམས་པ༴ པུ་ཤེལ་རྩེའི༴ རྩ་རྒྱུས་ཉམས་པ༴ དུང་དཀར་གཡས་འཁྱིལ༴ 
རུས་པ་ཉམས་པ༴ མཚལ་དཀར་ད་ཆུའི་བདུད་རྩི༴ ཤ་ཁྲག་ཉམས་པ༴ སྙིང་བུ་ཞོ་ཤའི་བདུད་
རྩི༴ སྙིང་གི་ནད་རྣམས༴ མཁལ་མ་ཞོ་ཤའི་བདུད་རྩི༴ མཁལ་མའི་ནད་རྣམས་ཞི་གྱུར་ཅིག།
ལི་ཁྲི་དམར་པོའི་བདུད༴ མཆིན་པའི་ནད་རྣམས་ཞི་གྱུར་ཅིག །འོམ་བུ་བཙོད་ཀྱི་བདུད་རྩི་
ཡིས། །རྒྱུ་མ་ཉམས་པ་གསོས༴ གླ་གོར་ཞོ་ཤའི༴ མཚེར་བ་ཉམས་པ༴ ཅུ་གང་དཀར་པོའི་
བདུད་རྩི་ཡིས༴ གློ་བ་ཉམས་པ༴ གཡུ་སྒོང་འབར་བའི༴ ལྒང་བའི་ནད་རྣམས་ཞི་གྱུར་ཅིག།
གི་ཧཾ་སེར་པོའི༴ ཚད་པའི་ནད་རྣམས་ཞི༴ ཛ་ཏི་ཕ་ལའི༴ རླུང་གི་ནད་རྣམས་ཞི༴ དྲི་ཞིམ་སྤོས་
ཀྱི་བདུད་རྩི༴ མི་གཙང་དྲི་མ་དག་གྱུར་ཅིག །སྙིང་པོ་ལྔ་ཡི་བདུད་རྩི་ཡིས། །བཀྲེས་སྐོམ་སྡུག་
བསྔལ་ཞི༴ སྨན་སྣ་ལྔ་ཡིས༴ ཉོན་མོངས་དུག་ལྔ་ཞི༴ འབྲུ་སྣ་ལྔ་ཡི༴ ལོངས་སྤྱོད་ཕུན་སུམ་
ཚོགས་གྱུར་ཅིག །དར་ཚོན་སྣ་ལྔའི༴ གོས་སོགས་སྐྱབས་དང་ལྡན་གྱུར་ཅིག །ས་བདག་ཀླུ་
གཉན་ཁྱེད་རྣམས་ལ། །བསད་ཅིང་གནད་ནས་རྒོལ་བ་དང༌། །འཁོན་ཞིང་འགྲས་པ་ཅི་
མཆིས་པ། །དེ་རིང་འཁོན་སེལ་འགྲས་པ་སྡུམ། །མཆོད་སྦྱིན་འདི་ཡིས་ཚིམ་གྱིས་ལ། །ཀླུ་ཡི་
རིགས་ནི་ཁྱེད་རྣམས་ཀུན། །སེམས་དང་ཤེས་པ་གསལ་གྱུར་ཅིག །དྲིན་ལན་དམ་ཚིག་དྲན་
གྱིས་ལ། །བཀའ་དང་དམ་ལས་མ་འདའ་བར། །ཤིན་ཏུ་ཁྲོས་པ་ཞི་གྱུར་ཅིག །དབང་པོ་
རྣམས་ཀྱི་སྤྱོད་ཡུལ་དུ། །མཁོ་དགུའི་ལོངས་སྤྱོད་ཐམས་ཅད་ལྡན། །ཉམས་པའི་ལུས་རྣམས་
གསོས་ཤིང་རྒྱས། །ཡན་ལག་ཐམས་ཅད་བདེ་གྱུར་ཅིག །ངན་སོང་གསུམ་ལས་ཐར་ནས་
ཀྱང༌། །ཚངས་བའི་བདེ་དང་ལྡན་གྱུར་ཅིག །ཆོས་སྤྱོད་དབང་པོ་ཕུལ་ནས་ཀྱང༌། །ཕྱག་ན་རྡོ་
རྗེའི་ཞལ་མཐོང་ཤོག །སྔགས་དང་སྨན་སོགས་བྱིན་རླབས་ཀྱིས། །ནད་དང་ཉེར་འཚེ་ཀུན་
སྤངས་ནས། །དྲིན་ལན་དམ་ཚིག་དྲན་གྱིས་ལ། །ཀླུ་རྣམས་རང་རང་གནས་སུ་གཤེགས། །
བྱང་ཆུབ་སེམས་དང་ལྡན་པར་གཤེགས། །སྐབས་འདིར་འོད་ཀྱི་ལྕགས་རི་མི་དམིགས་པར་སྒོམ། རྒྱལ་

རིགས་དཀར་པོ་ཤར་དུ་གཤེགས། །རྗེ་རིགས་སེར་པོ་ལྷོ་རུ༴ དམངས་རིགས་དམར་པོ་ནུབ་
ཏུ༴ བྲམ་ཟེ་སྔོན་པོ་བྱང་དུ༴ གདོལ་པ་ནག་པོ་མཚམས་བཞིར༴ ས་ཡི་བདག་པོ་ས་ལ༴ ཆུ་ཡི་
བདག་པོ་ཆུ་ལ༴ ཨོཾ་ནཱ་ག་རཱ་ཛ་ས་པ་རི་ཝཱ་ར་གཙྪ། གཞན་ཡང་ལས་ལ་གྲུབ་པ་ཡི། །བཀའ་
དང་དམ་ལས་མ་ཐོགས་པའི། །གདུག་པ་ཅན་གྱི་ཀླུ་རྣམས་ཀུན། །རང་རང་སོ་སོའི་གནས་སུ་
དེངས། །བྱ་ཁྱུང་གི་ཕྱག་རྒྱ་དང༌། ཨོཾ་ག་རུ་ཊ་ཧཾ་ས་ཧེ་ཙ་ལེ་ཙ་ལེ་སྭཱཧཱ། ཞེས་པས་དཀར་ཕྱོགས་ཀྱི་ཀླུ་རྣམས་
གཤེགས་སུ་གསོལ། ནག་ཕྱོགས་ཀྱི་ཀླུ་རྣམས་བསྐྲད་ནས། གཏོར་མ་ས་གཙང་སར་དོར་བར་བྱའོ། །དུག་གསུམ་ཀླུའི་
སྡུག་བསྔལ་དང༌། །དུག་གསུམ་ཀླུའི་ནད་ཞི་ནས། །བདག་སོགས་སེམས་ཅན་ཐམས་ཅད་
ཀྱིས། །སྐུ་གསུམ་རྡོ་རྗེ་འཛིན་ཐོབ་ཤོག །ཅེས་སྨོན་ལམ་བཀྲ་ཤིས་ཅི་རིགས་བྱའོ། །ཀླུ་གཏོར་ཇི་ལྟར་བྱ་བའི་ཆོ་
ག་ཏཱ་ར་ནཱ་ཐས་སྨྲས་པའོ།། །།མངྒ་ལཾ། གཅིག་ཞུས། 

༄༅། །གཏོར་མ་བརྒྱ་རྩའི་ངག་འདོན་བཞུགས་སོ། །
༄༅། །སྐྱབས་འགྲོ་སེམས་བསྐྱེད་སྔོན་དུ་བཏང༌། རང་གི་སྙིང་གའི་ཧཱུཾ་ལས་འོད་ཟེར་འཕྲོས།
འཇིག་རྟེན་དང་འཇིག་རྟེན་ལས་འདས་པའི་གཏོར་མགྲོན་ཐམས་ཅད་བཛྲ་ས་མཱ་ཛཿ ན་
མོ་བདེ་གཤེགས་སྙིང་པོ་འགྲོ་ཀུན་ཡོངས་ལ་ཁྱབ། །སེམས་ནི་རྒྱ་ཆེན་མཆོག་ཏུ་རབ་བསྐྱེད་
དེ། །འགྲོ་བ་འདི་དག་མ་ལུས་སངས་རྒྱས་རྒྱུ། །འདི་ན་སྣོད་མིན་སེམས་ཅན་གང་ཡང་མེད། །
བཞེངས་ཤིག་བཞེངས་ཤིག་སྟོབས་བཅུ་མངའ་བའི་ལྷ། །དུས་ལས་མི་འདའ་ཐུགས་རྗེའི་
དབང་གིས་ནི། །སེམས་ཅན་དོན་ལ་དགོངས་པའི་དཀོན་མཆོག་གསུམ། །ཡིད་ཀྱིས་སྤྲུལ་
ཞིང་བཤམས་པའི་གནས་འདིར་རུ། །གཏན་པ་མེད་པའི་མཆོད་སྦྱིན་རྒྱལ་པོ་ལ། །སྤྱན་
འདྲེན་འཁོར་དང་བཅས་ཏེ་གཤེགས་སུ་གསོལ། །རྒྱལ་བ་སྲས་བཅས་རང་རྒྱལ་ཉན་ཐོས་
དང༌། །ལྷ་སྲིན་སྡེ་བརྒྱད་འགྲོ་དྲུག་སེམས་ཅན་རྣམས། །བགེགས་རྣམས་གཏན་པ་མེད་
པའི་མཆོད་སྦྱིན་ལ། །སྤྱན་འདྲེན་འཁོར་དང་བཅས་ཏེ་གཤེགས་སུ་གསོལ། །ཡོ་བྱད་ཚོགས་ཤིང་
ལག་ལེན་ལྟར་བཤམས་ལ། ཐམས་ཅད་སྤྱི་མཐུན་དུ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུཾ་ཕཊ། ཨོཾ་སྭ་
བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོཧཾ། གིས་སྟོང་པར་སྦྱངས། ཟན་བཅུ་ཆུས་སྦྱངས་ལ། ཨོཾ་ཨཱཿཧཱུཾ་ལན་གསུམ་
གྱིས་བྱིན་གྱིས་བརླབས། ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ། ཨོཾ་སཾ་བྷ་ར་སཾ་བྷ་ར་ཧཱུཾ། ཞེས་ལན་ཉེར་
གཅིག་བརྗོད། རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང༌། ཡི་དམ་
དཀྱིལ་འཁོར་གྱི་ལྷ་ཚོགས་སངས་རྒྱས་བྱང་ཆུབ་སེམས་དཔའ་འཕགས་པའི་ཚོགས་དང་
བཅས་པ་རྣམས་ལ་དབུལ་ལོ། །བདག་ཅག་དཔོན་སློབ་རྒྱུ་སྦྱོར་བ་དང་བཅས་པས་གཙོ་བྱས་
སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཨོཾ་

བཛྲ་ཨརྒྷཾ་སྭཱཧཱ། ཨོཾ་བཛྲ་པཱདྱཾ་སྭཱཧཱ། ཨོཾ་བཛྲ་པུཥྤེ་ཨཱཿཧཱུཾ། ཨོཾ་བཛྲ་དྷུ་པེ་ཨཱཿཧཱུཾ། ཨོཾ་བཛྲ་ཨཱ་ལོ་
ཀེ་ཨཱཿཧཱུཾ། ཨོཾ་བཛྲ་གནྡྷེ་ཨཱཿཧཱུཾ། ཨོཾ་བཛྲ་ནཻ་ཝི་ཏྱེ་ཨཱཿཧཱུཾ། ཨོཾ་བཛྲ་ཤཔྟ་ཨཱཿཧཱུཾ། བཞི་པ་ཡན་ཆད་ལ་
སྔགས་ཉེར་གཅིག་རེས་བསྔོ་བ་དང༌། དེ་མན་ཆད་ལ་བདུན་བདུན་བསྔོ། ཐོག་མར་འབྲུ་གསུམ་གྱིས་བྱིན་གྱིས་བརླབས་པ་དང༌།
བཞི་པ་ཡན་ཆད་ལ་ཨརྒྷཾ་ལ་སོགས་པའི་མཆོད་པ་ཡང་གོང་གིས་རིགས་འགྲེ་བར་བྱས་ནས། ཁྱད་པར་སོ་སོ་ལ་གཉིས་པ་
ནི། སངས་རྒྱས་མཁའ་འགྲོ། རྡོ་རྗེ་མཁའ་འགྲོ། རིན་ཆེན་མཁའ་འགྲོ། པདྨ་མཁའ་འགྲོ། སྣ་
ཚོགས་མཁའ་འགྲོ་སྟེ། དཔའ་བོ་མཁའ་འགྲོའི་ཚོགས་ཐམས་ཅད་དང༌། རྡོ་རྗེ་ནག་པོ་ཆེན་པོ་
དང༌། དཔལ་ལྷ་མོ་འཁོར་དང་བཅས་པ་རྣམས་དང༌། ལྷ་ཆེན་བརྒྱད། ཀླུ་ཆེན་བརྒྱད། ཕྱོགས་
སྐྱོང་བཅུ། གཟའ་ཆེན་བརྒྱད། རྒྱུ་སྐར་ཉི་ཤུ་རྩ་བརྒྱད། འཇིགས་བྱེད་དགུ། རྒྱལ་པོ་ཆེན་པོ་སྡེ་
བཞི་སྟེ། དཔལ་གཙང་རིགས་ཀྱི་མགོན་པོ་བདུན་ཅུ་རྩ་ལྔ་འཁོར་དང་བཅས་པ་རྣམས་དང༌།
ལག་ན་རྡོ་རྗེ་ལྔ་བརྒྱ་ལ་སོགས་ཏེ་དཀར་ཕྱོགས་སྐྱོང་བ་ཁྱད་པར་ཅན་བསྟན་པ་ལ་མངོན་
པར་དགའ་བའི་ལྷ་ཀླུ་འབྱུང་པོའི་ཚོགས་ཐམས་ཅད་ལ་དབུལ་ལོ། །སངས་རྒྱས་ཀྱི་བསྟན་
པ་དར་བ་དང༌། བདག་ཅག་ཆོས་སྒྲུབ་པའི་འགལ་རྐྱེན་བར་ཆད་ཐམས་ཅད་ཞི་བར་མཛད་
དུ་གསོལ། གསུམ་པ་ནི། རིག་པ་འཛིན་པའི་ས་ལ་གནས་པ་རྣམས་དང༌། དགེ་སྦྱོང་དང༌། བྲམ་
ཟེ་དང༌། ལྷའི་དྲང་སྲོང་མངོན་པར་ཤེས་པ་ལྔ་དང་ལྡན་པ་ངག་ཚིག་གི་མཐུ་གྲུབ་པ་རྣམས་ལ་
དབུལ་ལོ། །སངས་རྒྱས་ཀྱི་བསྟན་པ་དར་བ་དང༌། སེམས་ཅན་ལ་བདེ་སྐྱིད་འཕེལ་བ་དང༌།
བདག་ཅག་ལ་འགལ་རྐྱེན་ཞི་བ་དང༌། མཐུ་རྐྱེན་འགྲུབ་པའི་སྨོན་ལམ་བཟང་པོ་གདབ་ཏུ་
གསོལ། བཞི་པ་ནི། བདག་ཅག་འགྲོ་བ་རྣམས་ཀྱི་ལྷན་ཅིག་སྐྱེས་པའི་ལྷ་དང༌། རྣམ་ཐོས་སྲས་
ལ་སོགས་པ་ནོར་ལྷའི་ཚོགས་རྣམས་དང༌། བསྲུང་སྐྱོབ་མཛད་པའི་ལྷ་ཚོགས་འཁོར་དང་
བཅས་པ་རྣམས་ལ་དབུལ་ལོ། །ནད་དང་དབུལ་འཕོངས་ཞི་ཞིང༌། འཇིགས་པ་ལས་བསྐྱབ་
པ་དང༌། ཚེ་དང་དཔལ་འབྱོར་རྒྱས་པར་མཛད་དུ་གསོལ། འདི་མན་ཆད་ལ་ཨརྒྷཾ་ལ་སོགས་པ་མཆོད་

པའི་དོད་དུ། དེ་བཞིན་གཤེགས་པ་རིན་ཆེན་མང་ལ་ཕྱག་འཚལ་ལོ། །དེ་བཞིན་གཤེགས་པ་
གཟུགས་མཛེས་དམ་པ་ལ་ཕྱག་འཚལ་ལོ། །དེ་བཞིན་གཤེགས་པ་སྐུ་འབྱམས་ཀླས་ལ་ཕྱག་
འཚལ་ལོ། །དེ་བཞིན་གཤེགས་པ་འཇིགས་པ་ཐམས་ཅད་དང་ཡོངས་སུ་བྲལ་བ་ལ་ཕྱག་
འཚལ་ལོ། །ཞེས་བརྗོད་དགོས་ཤིང༌། ལྔ་པ་ནི། རྡོ་རྗེ་གདན་གྱིས་གཙོ་བྱས་འཛམ་བུའི་གླིང་གི་གཞི་
བདག་རྣམས་དང༌། ཁྱད་པར་བོད་ཁམས་སྐྱོང་བའི་བརྟན་མ་བཅུ་གཉིས། སྒོས་ཡུལ་ཕྱོགས་
འདི་ཉིད་ལ་གནས་པའི་གཞི་བདག་རྣམས་ཀྱིས་གཙོ་བྱས་པའི། སྡེ་བརྒྱད་མཐུ་བོ་ཆེ་ཐམས་
ཅད་ལ་དབུལ་ལོ། །འཇིག་རྟེན་གྱི་ཁམས་སུ་ཆར་ཆུ་དུས་སུ་འབེབ་པ་དང༌། ནད་དང་མུ་གེ་
དང་འཁྲུག་པ་རྣམས་ཞི་བ་དང༌། ཁྱད་པར་དུ་བདག་ཅག་གི་མཐུན་རྐྱེན་སྒྲུབ་པའི་གནས་པོ་
བཟང་པོ་མཛད་དུ་གསོལ། དྲུག་པ་ནི། གནོད་སྦྱིན་གྱི་དེད་དཔོན་ཆེན་པོ་ནོར་བུ་བཟང་པོ་དང༌།
འབྲོག་གནས་མཆེད་ལྔ་དང༌། ཕྱོགས་མཚམས་བསྲུང་བ་ཉི་ཤུ་[རྩ་བརྒྱད། སྟོབས་ཆེན་སུམ་
ཅུ་]རྩ་གཉིས། འཕྲོག་མ་བུ་ལྔ་བརྒྱ་དང་བཅས་པ་སོགས་གནོད་སྦྱིན་མཐུ་བོ་ཆེ་འཁོར་དང་
བཅས་པ་ཐམས་ཅད་ལ་འབུལ་ལོ། །སེམས་ཅན་ལ་གནོད་ཚེའི་བསམ་པ་ཞི་བ་དང༌། བདག་
ཅག་ལ་བར་ཆད་བསྲུང་ཞིང༌། བསམ་དོན་ཡིད་བཞིན་དུ་འགྲུབ་པར་མཛད་དུ་གསོལ། བདུན་
པ་ནི། བགེགས་རིགས་སྟོང་ཕྲག་བརྒྱད་ཅུ། བྱིས་པའི་གདོན་ཆེན་བཅོ་ལྔ། ནད་བདག་རིམས་
བདག་ལ་སོགས་པ་གནོད་སྦྱིན་ཐམས་ཅད་ལ་སྦྱིན་ནོ། །དེང་ཕྱིན་ཆད་བསམ་ངན་སྦྱོར་རྩུབ་
ཐམས་ཅད་ཞི་བ་དང༌། གཞན་ཕན་བྱང་ཆུབ་ཀྱི་སེམས་རྒྱུད་ལ་སྐྱེ་བར་གྱུར་ཅིག །བདག་
ཅག་ལ་ཕན་སེམས་མཆོག་དང་ལྡན་པར་གྱུར་ཅིག བརྒྱད་པ་ནི། འགྲོ་བ་རིགས་དྲུག །ལམ་རྒྱུད་
ལྔ། སྐྱེ་གནས་རྣམ་པ་བཞིས་བསྡུས་པའི་སེམས་ཅན་ཐམས་ཅད་ལ་སྦྱིན་ནོ། །རིགས་དྲུག་སོ་
སོའི་ལན་ཆགས་བུ་ལོན་བྱང་ཞིང༌། སྡུག་བསྔལ་མཐའ་དག་དང་བྲལ་ནས། ཕ་རོལ་དུ་ཕྱིན་
པ་དྲུག་ཡོངས་སུ་རྫོགས་པར་གྱུར་ཅིག དགུ་པ་ནི། ཡི་དྭགས་ཀྱི་གཙོ་མོ་ཁ་ལ་མེ་འབར་མ་ལ་

སོགས་ཏེ་ཡི་དྭགས་ཀྱི་ཚོགས་ཐམས་ཅད་ལ་སྦྱིན་ནོ། །སོ་སོའི་མདུན་དུ་ཟས་སྐོམ་བདུན་
རྩིའི་ཆར་ཆེན་པོ་བབས་ནས། བདེ་བར་ལོངས་སྤྱོད་པས་ཚིམ་པར་གྱུར་ཅིག །སེར་སྣའི་སྡིག་
སྒྲིབ་བྱང་ཞིང་དབུལ་འཕོངས་ཀྱི་སྡུག་བསྔལ་ཐམས་ཅད་ཞི་བར་གྱུར་ཅིག བཅུ་པ་ནི། བདག་
ཅག་ལ་ཚེ་རབས་སྔ་མ་ནས་ལན་ཆགས་པའི་མགྲོན་བུ་ལོན་མ་ཁྱེར་བ་དང་ཚེ་འདིར་ཡང་
ཐུགས་ཟུར་དང༌། སྐུ་ཟུར་དང་སྤྱན་ཟུར་ལ་ཕོག་པ་རྣམས་དང༌། གནོད་བྱེད་ཀྱི་གདོན་ངོས་
མ་ཟིན་པ་རྣམས་ལ་སྦྱིན་ནོ། །ལན་ཆགས་བྱང་ཞིང་བུ་ལོན་ཁྱེར་བར་གྱུར་ཅིག ཁྱེད་རྣམས་
གཏོར་མ་འདིས་ཚིམ་ཞིང༌། རེ་བ་ཐམས་ཅད་སྐོངས་བར་གྱུར་ཅིག བཅུ་གཅིག་པ་ནི། མདང་ད་
ནང་བསད་པ་ཤི་བ་ད་ལྟ་སྲིད་པ་བར་དོར་འཁྱམས་པའི་བར་དོའི་སེམས་ཅན་ཐམས་ཅད་ལ་
སྦྱིན་ནོ། །བར་དོའི་འཇིགས་པ་ལས་གྲོལ་ནས། ལོངས་སྤྱོད་རྫོགས་པའི་སྐུ་མྱུར་དུ་ཐོབ་པར་
གྱུར་ཅིག བཅུ་གཉིས་པ་ནི། མ་ཐོབ་པ་མ་སླེབ་པ་ཁས་ཞན་ཅིང་དབང་ཆུང་བ། ལྷག་མ་ལ་དབང་
བ་རྣམས་དང༌། གློ་བུར་དུ་ལྷག་པ་རྣམས་ལ་སྦྱིན་ནོ། །སོ་སོར་ཟས་སྐོམ་གྱིས་ཚིམ་པ་དང༌།
མྱུར་དུ་རྣམ་པ་ཐམས་ཅད་མཁྱེན་པ་སངས་རྒྱས་ཀྱི་གོ་འཕང་ཐོབ་པར་གྱུར་ཅིག པཾ་ཨཿཧྲཱིཿཧཱུཾ།
བདག་ཉིད་འཕགས་པ་སྤྱན་རས་གཟིགས་སུ་གྱུར། འཕགས་པ་སྤྱན་རས་གཟིགས་དབང་
གི །ཕྱག་ནས་འབབ་པའི་འོ་རྒྱུན་གྱིས། །ཡི་དྭགས་རྣམས་ནི་ཚིམས་བྱས་ནས། ཁྲུས་བྱས་
རྟག་ཏུ་བསིལ་བར་ཤོག མ་ཎི་ཉེར་གཅིག་དང༌། ཨོཾ་ཨཱཿཧྲཱིཿཧཱུཾ། ཞེས་ཆུ་སྦྱིན། ཨོཾ་ཛྭ་ལ་མི་དཾ་སརྦ་པྲེ་ཏ་
བྷྱཿསྭཱཧཱ། ས་གཙང་སར་ཆུ་བླུགས། སེ་གོལ་གཅིག་གཏོགས། བདག་གི་བསམ་པའི་སྟོབས་དང་ནི། །དེ་
བཞིན་གཤེགས་པའི་སྦྱིན་སྟོབས་དང༌། །ཆོས་ཀྱི་དབྱིངས་ཀྱི་སྟོབས་རྣམས་ཀྱིས། །འཕགས་
པ་རྣམས་ལ་མཆོད་པ་དང༌། །སེམས་ཅན་ཀུན་ལ་ཕན་བཏགས་ཕྱིར། །དོན་རྣམས་གང་དག་
བསམ་པ་ཀུན། །དེ་དག་ཐམས་ཅད་ཅི་རིགས་པ། །འཇིག་རྟེན་ཁམས་འདི་མ་ལུས་པར། །
ཐོགས་པ་མེད་པར་འབྱུང་གྱུར་ཅིག །ཆོས་རྣམས་གང་དག ནས། ངེས་པར་གྲོལ་གྱི་བར་དང༌།

ཆོས་རྣམས་གཟུགས་བརྙན་ལྟ་བུ་སྟེ། །གསལ་ཞིང་དག་ལ་རྙོག་པ་མེད། །གཟུང་དུ་མེད་ཅིང་
བརྗོད་དུ་མེད། །རྒྱུ་དང་ལས་ལས་ཀུན་ཏུ་འབྱུང༌། །ངོ་བོ་ཉིད་མེད་གནས་མེད་པར། །དེ་ལྟར་
ཆོས་རྣམས་ཤེས་ཀྱིས་ལ། །སེམས་ཅན་དོན་ནི་མཉམ་མེད་བྱོས། །འོན་ཀྱང་སྐྱོབ་པའི་སྲས་
སུ་སྐྱེ། ཁམས་གསུམ་དག་པའི་ཞིང༌། །སྲིད་གསུམ་སྙིང་རྗེའི་མགྲོན། །མ་ལུས་ཁྱབ་པའི་
རྫས། །ཆོས་ཉིད་རྟོགས་པའི་མཐུས། །མི་ཟད་གཏེར་དུ་བསྔོ། །གཏོར་མ་མི་ཟད་པའི་གཏེར་
ལ་ལོངས་སྤྱོད་པའི་སྐལ་བ་དང་ལྡན་པར་གྱུར་ཅིག །བསོད་ནམས་འདི་ཡིས་སོགས། དགེ་བ་
བསྔོ། ཨོཾ་བཛྲ་མུཿ ཡེ་ཤེས་པ་རྣམས་གཤེགས། མཆོད་སྦྱིན་གནས་འདིར་གང་ལྷགས་པ། །འབྱུང་པོ་
ས་འོག་རྒྱུ་བ་དང༌། །གང་ཡང་ས་སྟེང་འཁོད་པ་དང༌། །ས་བླར་འཁོད་པ་གང་ཡིན་པ། །མགུ་
བར་གྱིས་ལ་རང་གནས་སུ། །ཐམས་ཅད་ཐམས་ཅད་འགྲོ་བར་གྱིས། །སརྦ་བྷཱུ་ཏ་གཙྪ། སརྦ་
པྲེ་ཏ་གཙྪ། སརྦ་བིགྷནྣཱ་གཙྪ། ཨོཾ་ཨ་མྲྀ་ཏེ་ཧཱུཾ་ཕཊ། དགེ་བ་འདི་ཡིས་སྐྱེ་བོ་ཀུན། །སོགས་སྨོན་ལམ་
དང་བཀྲ་ཤིས་གང་འོས་བྱ། །གཏོར་མ་བརྒྱ་རྩའི་ངག་འདོན་རྒྱལ་ཁམས་པ་ཏཱ་ར་ནཱ་ཐས་སྨྲས་པའོ།། །།བཀྲ་ཤིས། ཞུས་དག 

༄༅། །བསུར་གྱི་ལག་ལེན་ཞེས་བྱ་བ་བཞུགས་སོ། །
༄༅། །ཨོཾ་སྭཱ་སྟི། དཀོན་མཆོག་གསུམ་ལ་ཕྱག་འཚལ་ལོ། །བསུར་གྱི་ལག་ལེན་འདོད་པས།
སྐྱབས་སེམས་སྔོན་དུ་བཏང་ནས། ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ། གིས་སྟོང་པར་སྦྱངས། སྟོང་
པའི་ངང་ལས་བྷྲཱུཾ་ལས་བྱུང་བའི་བསུར་སྣོད་ཡངས་ཤིང་རྒྱ་ཆེ་བའི་ནང་དུ་ཨོཾ་ལས་བྱུང་བའི་
བསུར་ལྷ་རྫས་ལས་གྲུབ་པ། ཁ་དོག་དྲི་རོ་རེག་བྱ་ཕུན་སུམ་ཚོགས་པ་དང་ལྡན་པར་གྱུར། ཨོཾ་
ཨཱཿཧཱུཾ། གསུམ་བརྗོད་ལ། ཨོཾ་ཨ་ས་པྲ་ཏི་སུ་ར་ཕུག་པ་སྭཱཧཱ། ཞེས་ལན་བདུན། ན་མཿསརྦ་ཏ་ཐཱ་ག་ཏ་ཨཱ་
ཝ་ལོ་ཀི་ཏེ། ཨོཾ་སམྦྷ་ར་སམྦྷ་ར་ཧཱུཾ། ཞེས་བརྗོད་ནས། དེ་བཞིན་གཤེགས་པ་རྒྱལ་བ་རིན་ཆེན་མང་
ལ་ཕྱག་འཚལ་ལོ། །དེ་བཞིན་གཤེགས་པ་གཟུགས་མཛེས་དམ་པ་ལ་ཕྱག་འཚལ་ལོ། །དེ་
བཞིན་གཤེགས་པ་སྐུ་འབྱམས་ཀླས་ལ་ཕྱག་འཚལ་ལོ། །དེ་བཞིན་གཤེགས་པ་འཇིགས་པ་
ཐམས་ཅད་དང་ཡོངས་སུ་བྲལ་བ་ལ་ཕྱག་འཚལ་ལོ། །བརྗོད་ལ། བསུར་འདོད་པའི་ཡོན་ཏན་
ལྔ་དང་ལྡན་པ་འདི་ཉིད། དྲི་ཟའི་རྒྱལ་པོ་རབ་དགའ་དང༌། ནམ་མཁའ་ལྡིང་དང༌། མིའམ་
ཅིའི་རྒྱལ་པོ་ལྗོན་པ་རྟ་མགོ་ཅན། དྲི་ཟའི་རྒྱལ་པོ་ཟུར་ཕུད་ལྔ་པ་ལ་སོགས་པ་དྲི་ཟ་ཞིང་དྲི་
ལ་ལོངས་སྤྱོད་པའི་རིགས་སུ་གཏོགས་པ་རྣམས་ལ་འབུལ་ལོ། །དྲིའི་འདོད་པས་ཚིམ་ནས་
གནོད་འཚེ་མེད་ཅིང་གཞན་ཕན་བྱང་ཆུབ་ཀྱི་སེམས་དང་ལྡན་པར་གྱུར་ཅིག །གཞན་ཡང་
སེམས་ཅན་མདང་ད་ནང་ཤི་བ་བསད་པ། ལྕེབས་པ་སྲིད་པ་བར་དོ་ན་གནས་པ། ལུས་སྔ་
ལུས་བོར་ནས། ཕྱི་ལུས་མ་ལོན་པ་རིག་པ་གཏད་མེད་དུ་འཁྱམས་པ། བར་དོའི་སྡུག་བསྔལ་
གྱིས་གཟིར་བ་རྣམས་ལ་བསྔོའོ། །བར་དོར་བཟའ་བཏུང་ལོངས་སྤྱོད་ཆར་བཞིན་བབས་ནས་
ལུས་གཟུགས་སྐུ་རྣམ་གཉིས་དང༌། སེམས་ཆོས་སྐུར་མངོན་པར་རྫོགས་པར་སངས་རྒྱ་བར་

གྱུར་ཅིག །སེམས་ཅན་ཐམས་ཅད་མངོན་པར་རྫོགས་པར་སངས་རྒྱ་བར་གྱུར་ཅིག །ངན་
སོང་སྡུག་བསྔལ་མ་མྱོང་ཞིང༌། །དཀའ་བ་སྤྱད་པ་མེད་པ་ཡང༌། །ལྷ་བས་ལྷག་པའི་ལུས་ཀྱིས་
ནི། །དེ་ཡི་སངས་རྒྱས་མྱུར་ཐོབ་ཤོག །སྐྱེ་ཞིང་སྐྱེ་བ་དག་ནི་སོགས་བརྗོད་ཅེས་པའང་ཏཱ་ར་ནཱ་ཐས་སྨྲས་
པའོ།། །།དགེ་ལེགས་འཕེལ། ཞུས་དག 
༄༅། །ཆུ་གཏོར་འཇམ་དཔལ་མ་ཞེས་བྱ་བ་བཞུགས་སོ། །
༄༅། །ཨོཾ་སྭཱ་སྟི། དུག་རིགས་མེད་པའི་སྨན་རྣམས་དང༌། དཀར་གསུམ་མངར་གསུམ་འབྲུ་སྣ་དང༌། ཆུ་གཙང་
མ་བཤམས་ཏེ། སྐྱབས་སེམས་བྱས་ལ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་
ལས་པཾ་ལས་པདྨ་དང༌། ཨ་ལས་ཟླ་བའི་དཀྱིལ་འཁོར་གྱི་སྟེང་དུ། ཡི་གེ་མཾ་ལས་འོད་ཟེར་
འཕྲོས་འཕགས་པ་མཆོད། སེམས་ཅན་གྱི་དོན་བྱས་སླར་འདུས་ཡོངས་སུ་གྱུར་པ་ལས། རང་
ཉིད་འཕགས་པ་འཇམ་དཔལ་སྐུ་མདོག་དཀར་པོ་ཞལ་གཅིག་ཕྱག་གཉིས་གཡས་ཀྱི་ཕྱག་
མཐིལ། པུས་མོ་གཡས་ལ་བཀབ་པའི་ཚུལ་གྱི་འགྱིང་བག་དང་བཅས་པ། གཡོན་པ་གདན་
ལ་བརྟེན་པས་ཨུཏྤལའི་སྡོང་པོ་སྙན་གྱི་ཐད་ཀར་ཁ་བྱེ་བ་འཛིན་པ། དབུ་སྐྲ་ཟུར་ཕུད་ལྔ་དང་
ལྡན་པ། ཞབས་རྒྱལ་པོ་རོལ་བའི་སྟབས་ལས་གཡས་རོལ་གྱིས་བཞུགས་པ། དར་དང་རིན་
པོ་ཆེའི་རྒྱན་ཐམས་ཅད་ཀྱིས་བརྒྱན་པ། དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུཾ། ཧཱུཾ་
ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད།
འཕགས་པ་འཇམ་དཔལ་གྱི་རྣམ་པར་བཛྲ་ས་མཱ་ཛཿ ཛཿཧཱུཾ་བཾ་ཧོཿ གཉིས་སུ་མེད་པར་ཐིམ།
ཡང་སྙིང་གའི་ཧཱུཾ་ལས་འོད་འཕྲོས། དེ་བཞིན་གཤེགས་པ་རིགས་ལྔ་འཁོར་དང་བཅས་པ་
བཛྲ་ས་མཱ་ཛཿ ཁྱེད་རྣམས་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཞེས་

གསོལ་བ་བཏབ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུཾ། ཞེས་གསུངས་ཤིང་
དབང་བསྐུར་བས། རྣམ་སྣང་གིས་དབུ་བརྒྱན། ཨོཾ་ཝཱ་གཱི་ཤྭ་རི་མུཾ། སྙིང་པོ་ཅི་རིགས་བཟླས། ཨོཾ་ཨཱརྱ་
མཉྫུ་ཤྲཱི་ས་པ་རི་ཝཱ་ར་ཨརྒྷཾ་སྭཱཧཱ། ནས། ཤཔྟའི་བར་གྱི་མཆོད། གཞོན་ནུ་སྐུ་ལུས་འཆང་བ་པོ། །ཡེ་
ཤེས་སྒྲོན་མེས་རབ་བརྒྱན་ཞིང༌། །འཇིག་རྟེན་གསུམ་གྱི་མུན་སེལ་བ། །འཇམ་པའི་དབྱངས་
ལ་ཕྱག་འཚལ་ལོ། །ཞེས་བསྟོད་དོ། །དེ་ནས་གཏོར་མ་སྔགས་དྲུག་ཕྱག་རྒྱ་དྲུག་གིས་བྱིན་གྱིས་བརླབས་པ་ནི། ཆོས་ཉིད་
རྣམ་དག་གི་ཕྱག་རྒྱ་ནི། ཐལ་མོ་ཁོང་སྟོང་སྙིང་གར་སྦྱར་བ་དང༌། ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ།
ཞེས་པས་མ་དག་པ་ཐམས་ཅད་སྦྱངས་ནས། སྟོང་པ་ཉིད་དུ་བསམ་ཞིང༌། ནམ་མཁའ་མཛོད་ཀྱི་ཕྱག་རྒྱ་ནི། ཐལ་མོ་སྦྱར་བ་ལས་
ཚིགས་བར་པ་གསུམ་བཅག་པ་དཔྲལ་བ་རུ་དང༌། ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿསརྦ་ཐ་ཁཾ་ཨུཏྒ་
ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱཧཱ། ཞེས་པས་མགྲོན་སོ་སོའི་མོས་པ་དང་མཐུན་པའི་ཡོ་བྱད་རྣམས་ནི་ནམ་མཁའི་
ཁམས་ཐམས་ཅད་ཁྱབ་པར་བསམ་ཞིང༌། བདུད་རྩི་འཁྱིལ་བའི་ཕྱག་རྒྱ་ནི། ཐལ་མོ་ཕྱིར་བསྐྱེད་མཐེ་བོང་བསྣོལ་ལ་ཁའི་ཐད་དུ་
དང༌། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུཾ་ཕཊ། ཅེས་པས་ཐམས་ཅད་ཀྱང་སྡུག་བསྔལ་མཐའ་དག་ཞི་བར་བྱེད་
པའི་བདུད་རྩིའི་རྒྱ་མཚོ་ཆེན་པོར་བསམ་ཞིང༌། རྒྱ་ཆེན་ཤུགས་ལྡན་འོད་ཀྱི་ཕྱག་རྒྱ་ནི། གཡོན་ཁུ་ཚུར་དལ་སྟེང་དུ་བཞག །གཡས་
ཁུ་ཚུར་སྡིགས་མཛུབ་བྱས་པས་སྣོད་ལ་བསྟད་པ་དང༌། ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ། ཨོཾ་སམྦྷ་ར་སམྦྷ་
ར་ཧཱུཾ། ཞེས་པས་འཕགས་པ་རྣམས་ཀྱི་སྤྱན་སྔར་མཆོད་པའི་སྤྲིན་མཐའ་ཡས་པ་དང༌། སེམས་ཅན་རྣམས་ཀྱི་སྤྱོད་ཡུལ་དུ་འདོད་
པའི་ལོངས་སྤྱོད་ཟད་མི་ཤེས་པ་འབྱུང་བར་བསམ་ཞིང༌། ཡེ་ཤེས་སྐར་མདའི་ཕྱག་རྒྱ་ནི། གཡས་ཁུ་ཚུར། གཡོན་སྙིང་གར་
འདེགས་ཚུལ་བྱས་པ་དང༌། ཨོཾ་ཛྙཱ་ན་ཨ་ཝ་ལོ་ཀི་ཏེ་ན་མཿས་མནྟ་སྥ་ར་ཎ་རསྨི་བྷ་ཝ་ས་མ་ཡ་མཧཱ་མ་
ཎི་དུ་རུ་དུ་རུ་ཧྲི་ད་ཡ་ཛྭ་ལ་ནི་ཧཱུཾ། ཞེས་པས་ལུས་ཞིང་གི་རྡུལ་ཕྲ་རབ་དང་མཉམ་པ་འཕགས་པ་རྣམས་ལ་ཕུལ་བས་
མཉེས་ཤིང༌། སེམས་ཅན་རྣམས་ཀྱང་ཡོ་བྱད་ལ་རྩོད་པ་མེད་ཅིང་མཐུན་པའི་བསམ་པ་དང་ལྡན་པར་བསམ་ཞིང༌། དབང་བསྒྱུར་
འཁོར་ལོའི་ཕྱག་རྒྱ་ནི། སོར་མོ་ནང་དུ་བསྣོལ་བ་སྤྱི་བོར་བཞག་པ་དང༌། ན་མཿས་མནྟ་བུདྡྷཱ་ནཱཾ་གྲ་ཧེ་ཤྭ་རི་པྲ་བྷཉྫ་
ན་མཧཱ་ས་མ་ཡེ་སྭཱཧཱ། ཞེས་པས་ཐམས་ཅད་ཀྱང་དམ་ཚིག་ལ་གནས་པས་ཕན་པ་དང་བདེ་བའི་འཕྲིན་ལས་འབའ་ཞིག་

སྒྲུབ་པར་བསམ་ཞིང༌། ཕྱག་རྒྱ་རྣམས་ཕྱོགས་བཅུར་བསྟན་ཞིང་སྔགས་རྣམས་ལན་གསུམ་ལ་སོགས་པའི་བརྗོད་པར་བྱའོ། །དེ་
ནས། ན་མོ་བདེ་གཤེགས་སྙིང་པོ་འགྲོ་ཀུན་ཡོངས་ལ་ཁྱབ། །སེམས་ནི་རྒྱ་ཆེན་མཆོག་ཏུ་རབ་
བསྐྱེད་དེ། །འགྲོ་བ་མ་ལུས་འདི་དག་སངས་རྒྱས་རྒྱུ། །འདི་ན་སྣོད་མིན་སེམས་ཅན་གང་ཡང་
མེད། །བཞེངས་ཤིག་བཞེངས་ཤིག་སྟོབས་བཅུ་མངའ་བའི་ལྷ། །དུས་ལས་མི་འདའ་ཐུགས་
རྗེའི་དབང་གིས་ནི། །སེམས་ཅན་དོན་ལ་དགོངས་པའི་དཀོན་མཆོག་གསུམ། །ཡིད་ཀྱི་སྤྲུལ་
ཞིང་བཤམས་པའི་གནས་འདི་རུ། །གཏན་པ་མེད་པའི་མཆོད་སྦྱིན་རྒྱལ་པོ་ལ། །སྤྱན་འདྲེན་
འཁོར་དང་བཅས་ཏེ་གཤེགས་སུ་གསོལ། །རྒྱལ་བ་རྒྱལ་སྲས་ཉན་ཐོས་རང་རྒྱལ་དང༌། །ལྷ་
སྲིན་སྡེ་བརྒྱད་འགྲོ་དྲུག་སེམས་ཅན་དང༌། །བགེགས་རྣམས་གཏན་པ་མེད་པའི་མཆོད་སྦྱིན་
ལ། །སྤྱན་འདྲེན་འཁོར་དང་བཅས་ཏེ་གཤེགས་སུ་གསོལ། །ཞེས་པས་སྤྱན་དྲངས་ཏེ། པདྨ་ཀ་མ་ལ་
སྟྭཾ་གྱིས་གདན་ཕུལ་ལ། ཨརྒྷཾ་ལ་སོགས་པས་མཆོད། ན་མཿསརྦ་ཏ་ཐཱ་ག་བྷྱོ་བི་ཤྭ་མུ་ཁེ་བྷྱཿསརྦ་ཐད་ཁཾ་
ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྞེ་དཾ་བ་ལིང་ཏ་ཡེ་སྭཱཧཱ། ཞེས་ལན་གསུམ་གྱིས་འཁོར་འདས་ཀྱི་མགྲོན་
ཐམས་ཅད་ལ་ཡེ་ཤེས་ཀྱི་བདུད་རྩི་ནམ་མཁའ་དང་མཉམ་པ་རྒྱ་ཆེ་བ་རྒྱུན་མི་འཆད་པ་ཕུལ་བས་དགྱེས་ཤིང་ཚིམས་པར་བསམ།
མཆོད་སྦྱིན་གཏོར་མ་དམ་པ་འདིས། །འཕགས་པའི་ཚོགས་རྣམས་མཉེས་གྱུར་ཅིག །དམ་
ཅན་ཐུགས་དམ་སྐོངས་གྱུར་ཅིག །རིགས་དྲུག་གཏོར་མས་ཚིམ་གྱུར་ཅིག །ཤ་འཁོན་བུ་ལོན་
ཁྱེར་བ་དང༌། །བླ་མེད་བྱང་ཆུབ་ཐོབ་པར་ཤོག །ཨོཾ་བཛྲ་མུཿ ཞེས་པས་འཕགས་པ་རྣམས་གཤེགས་སུ་
གསོལ་ཞིང༌། མཆོད་སྦྱིན་གནས་འདིར་གང་ལྷགས་པའི། །འབྱུང་པོ་ས་འོག་རྒྱུ་བ་དང༌། །གང་
ཡང་ས་སྟེང་འཁོད་པ་དང༌། །ས་བླར་འཁོད་པ་གང་ཡིན་པ། །མགུ་བར་གྱིས་ལ་རང་གནས་
སུ། །ཐམས་ཅད་ཐམས་ཅད་འགྲོ་བར་གྱིས། །སརྦ་བྷུ་ཏ་གཙྪ། ཞེས་འབྱུང་པོ་རྣམས་རང་གི་གནས་སུ་
བཏང་ལ། རང་གི་གནས་གསུམ་དུ་ཨོཾ་ཨཱཿཧཱུཾ། བཀོད་ལ་བདག་བསྲུང་ཞིང་བསྔོ་བ་དང་སྨོན་ལམ་བཀྲ་ཤིས་བྱའོ། །ཆུ་གཏོར་
ཇི་ལྟར་བྱ་བའི་ཆོ་ག་ཏཱ་ར་ནཱ་ཐས་སྨྲས་པའོ།། །།ཞུས་དག བཀྲ་ཤིས།

༄༅། །དཀར་གཏོར་ཆ་བཞི་བཞུགས་སོ་དགེ།
༄༅། །ཨོཾ་སྭཱ་སྟི། དཀར་གཏོར་ཆ་བཞི་ནི། ཐོ་རངས་ལ་སོགས་པ་བཟའ་བཏུང་མ་བྱས་པའི་སྔོན་དུ་མཛད་པའི་
ལག་ལེན་ཡིན། གཏོར་མ་ལྕོག་ཟླུམ་གསུམ་དང་ཟན་རིལ་གཉིས་བཤམས། ཆུ་གཙང་གིས་བྲན། གཏོར་མ་དང་པོ། ཨོཾ་ཨ་
མྲྀ་ཏ་ཀུཎྜ་ལི་ཧ་ན་ཧ་ན་ཧཱུཾ་ཕཊ་ཀྱིས་བསངས། ཨོཾ་སྭ་བྷ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ་གིས་
སྦྱངས། སྟོང་པའི་ངང་ལས་ཨོཾ་ཨཱཿཧཱུཾ་ལས་བྱུང་བའི་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་
ནང་དུ། གཏོར་མ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུཾ་ལན་གསུམ་གྱིས་བྱིན་
གྱིས་བརླབས། རང་གི་སྙིང་ཁ་ནས་འོད་ཟེར་འཕྲོས་པས། རྗེ་བཙུན་གཏུམ་པོ་སྔོན་པོ་ཁྲོ་རྒྱལ་མི་
གཡོ་འཁོར་བཅས་ཨོཾ་བཛྲ་ས་མཱ་ཛཿ ཞེས་སྤྱན་དྲངས། པདྨ་ཀ་མ་ལ་ཡེ་སྟྭཾ། ཨོཾ་ཙཎྜ་མཧཱ་རོ་ཥ་ཎ་ཧཱུཾ་
ཕཊ། ཅེས་ལན་གསུམ་མམ་བདུན་བཟླས་ནས། ཨོཾ་ཙཎྜ་མཧཱ་རོ་ཥ་ཎ་ཧཱུཾ་ཕཊ། ཨི་དཾ་བཱ་ལིང་ཏ་ཁ་ཁ་ཁཱ་ཧི་
ཁཱ་ཧི། ལན་གསུམ་ལ་སོགས་པ་ཇི་ལྟར་འོས་པས་ཕུལ། ཨོཾ་ཨཱརྱ་ཨ་ཙ་ལ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱཧཱ།
ཨོཾ་བཛྲ་པུཥྤེ་ཨཱཿཧཱུཾ་ནས། ཤཔྟ་ཨཱཿཧཱུཾ་གི་བར་གྱིས་མཆོད། ཀྱེ་ཀྱེ་མཐའ་གཉིས་རྣམ་པར་མ་གཡོས་
ཀྱང༌། །སྤྲུལ་པའི་གཟུགས་ཀྱིས་འགྲོ་དོན་དཔག་མེད་མཛད། །འཇིགས་བྱེད་ཆེན་པོས་འགྲོ་
བ་ཀུན་སྒྲོལ་ཞིང༌། །སྲིད་པ་གསུམ་ན་དགྱེས་པའི་གར་མཛད་དེ། །སྲིད་པའི་ཆུ་བོ་སྐེམས་
ཤིང་བདུད་རྣམས་འཇོམས། །སྲིད་པའི་རླུང་གིས་མི་གཡོ་ཐུགས་རྗེའི་མགོན། །རབ་བརྗིད་
མི་གཡོ་མགོན་ལ་ཕྱག་འཚལ་ལོ། །བཅོམ་ལྡན་ཁྲོ་རྒྱལ་མི་གཡོ་བས། བདག་ཅག་གི་བར་
ཆད་ཐམས་ཅད་ཞི་བ་དང༌། བདག་ཅག་བདུད་བཞིའི་གཡུལ་ལས་རྒྱལ་ནས། བདག་ཅག་ལ་
འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་སྩལ་དུ་གསོལ། །
གཏོར་མ་གཉིས་པ་ཡང༌། ཨ་མྲྀ་ཏས་བསངས་པ་ནས། ཨོཾ་ཨཱཿཧཱུཾ་ལན་གསུམ་གྱིས་བྱིན་གྱིས་བརླབས་པའི་བར་

གོང་བཞིན་བྱས་ལ། རང་གི་སྙིང་ག་ནས་འོད་ཟེར་འཕྲོས། ལྷོ་ཕྱོགས་རི་བོ་པོ་ཊ་ལ་ནས་རྗེ་བཙུན་
མ་འཕགས་མ་སྒྲོལ་མ་འཁོར་དང་བཅས་པ་ཨོཾ་བཛྲ་ས་མཱ་ཛཿ པོ་ཊ་ལ་ཡི་གནས་མཆོག་ན། །
ཏཱཾཿཡིག་ལྗང་ཁུ་ལེགས་འཁྲུངས་ཤིང༌། །ཏཱཾཿཡིག་འོད་ཀྱིས་འགྲོ་བ་སྒྲོལ། །སྒྲོལ་མ་འཁོར་
བཅས་གཤེགས་སུ་གསོལ། །ཨོཾ་ཨཱརྱ་ཏཱ་རེ་ས་པཱ་རི་ཝཱ་རེ་ཨེ་ཧྱེ་ཧེ། པདྨ་ཀ་མ་ལ་ཡེ་སྟྭཾ། ན་
མཿསརྦ་བུདྡྷ་བོ་དྷི་སཏྭ་ནཱཾ། ཨཱ་པྲ་ཏི་ཧ་ཏ་ཤཱ་ས་ནཱཾ་ཧེ་ཧེ་བྷ་ག་ཝ་ཏེ་མཧཱ་སཏྭཱ་སརྦ་བུདྡྷ་ཨ་ཝ་ལོ་
ཀཱི་ཏེ། མཱ་བི་ལཾ་བ་མཱ་བི་ལཾ་བ། ཨི་དཾ་བཱ་ལིང་གྲྀཧྞ་པཱ་ཡ་གྲྀཧྞ་པཱ་ཡ་ཧཱུཾ་ཧཱུཾ་སརྦ་བི་པཉྩ་རེ་སྭཱཧཱ།
ཞེས་པ་ལན་གསུམ་ལ་སོགས་པས་གཏོར་མ་ཕུལ། ཨོཾ་ཨཱརྱ་ཏཱ་རེ་ས་པཱ་རི་ཝཱ་ར་ཨརྒྷཾ་པྲ་ཏཱིཙྪ་སྭཱཧཱ། པུཥྤེ་ནས།
ཤཔྟའི་བར་གོང་བཞིན། ལྷ་དང་ལྷ་མིན་ཅོད་པན་གྱིས། །ཞབས་ཀྱི་པདྨོ་ལ་བཏུད་དེ། །འཕོངས་པ་
ཀུན་ལས་སྒྲོལ་མཛད་མ། །སྒྲོལ་མ་ཡུམ་ལ་ཕྱག་འཚལ་ལོ། །བདག་དང་སེམས་ཅན་མ་ལུས་
པ། །འཇིགས་ཆེན་བརྒྱད་དང་བཅུ་དྲུག་ལས། །རྟག་ཏུ་སྐྱོབ་ཅིང་བསྲུང་བ་དང༌། །གཞན་ཡང་
བར་ཆད་ཀུན་ཞི་ཞིང༌། །ཚེ་དང་བསོད་ནམས་དཔལ་བསྐྱེད་ནས། །འགྲོ་ཀུན་དབང་དུ་བསྡུ་
བ་དང༌། །སྲིད་དང་ཞི་བའི་དངོས་གྲུབ་ཀུན། །གེགས་མེད་ཡིད་བཞིན་སྩལ་དུ་གསོལ། །ཞེས་
གསོལ་བ་བཏབ་བོ། །
གཏོར་མ་གསུམ་པ་གོང་བཞིན་བྱིན་གྱིས་བརླབས་པའམ། ཡང་ན་རྡོ་རྗེ་གནོད་སྦྱིན་གྱི་ཕྱག་རྒྱ་དང༌། ཨོཾ་བཛྲ་ཡཀྵ་ཧཱུཾ།
མེའི་ཕྱག་རྒྱ་དང༌། ཧཱུཾ་བཛྲ་ཛྭ་ལ་ཨཱ་ན་ལ་ཧ་ན་ད་ཧ་པ་ཙ་མ་ཐ་བྷཉྫ་ར་ཎ་ཧཱུཾ་ཕཊ། རྡོ་རྗེ་བསྡམས་པ་དང༌།
ཨོཾ་ཨ་ཀཱ་རོ་མུ་ཁཾ་སརྦ་དྷརྨ་ཎཾ་ཨཱདྱ་ནུཏྤནྣ་ཏྭ་ཏ། འདོད་རྒྱལ་གྱི་ཕྱག་རྒྱ་བཅས་ལ། རང་གི་སྙིང་ག་ནས་
འོད་ཟེར་འཕྲོས། ཀླུའི་རྒྱལ་པོ་འཁོར་དང་བཅས་པ་རྣམས་ཨོཾ་བཛྲ་ས་མཱ་ཛཿ ཨོཾ་བརྟ་ལི་བརྟ་
ལི་མཧཱ་བརྟཾ་ལི་ཧཱུཾ་ཧཱུཾ་ཛ་ཛཿ ཞེས་ལན་གསུམ་དང༌། ཨོཾ་ཀླུ་རྒྱལ་མཐའ་ཡས་ནོར་རྒྱས་བུ། །འཇོག་པོ་
དང་ནི་སྟོབས་ཀྱི་རྒྱུ། པདྨ་པདྨ་ཆེན་པོ་དང༌། །དུང་སྐྱོང་དང་ནི་རིགས་ལྡན་དང༌། །ལྷ་མོ་ལྷ་
མོ་ཆེན་པོ་དང༌། །ཟླ་བའི་སྤྱི་གཙུག་སྤྱི་གཙུག་ཆེ། །དབྱུག་འཛིན་དབྱུག་འཛིན་ཆེན་པོ་དང༌། །

སོག་མ་མེད་དང་ཧུ་ལུན་ཏ། །དགའ་བོ་དང་ནི་ཉེར་དགའ་བོ། །རྒྱ་མཚོ་རྒྱ་མཚོ་ཆེན་པོ་
དང༌། །ཚ་བ་ཚ་བ་ཆེན་པོ་དང༌། །དཔལ་གྱི་འོད་དང་འོད་པོ་ཆེ། །རིན་ཆེན་འོད་དང་གཟུགས་
མཛེས་དང༌། །གཟུགས་མཛེས་ཆེན་པོ་སྦྲུལ་བཟང་དང༌། །ལྟོ་འཕྱེ་ཆེན་པོ་ཚི་ལི་དང༌། །ཚི་ལི་
ཆེན་པོ་རྣམ་དག་ནི། །མཆོད་པའི་གནས་འདིར་གཤེགས་སུ་གསོལ། །ཨཱ་གཙྪ་ཨཱ་གཙྪ མཧཱ་
ནཱ་ག་ཨ་དྷི་པ་ཏ་ཡེ། སརྦ་བྷུར་བྷུ་ཝཿཕྲུཾ་ཕུཿཧཱུཾ་སྭཱཧཱ། པདྨ་ཀ་མ་ལ་ཡེ་སྟྭཾ། ཨོཾ་ནཱ་ག་ཨ་དྷི་པ་ཏ་
ཡེ་གྲྀཧྞེ་དཾ་ཨརྒྷཾ་པྲ་ཏཱིཙྪ་སྭཱཧཱ། ཨོཾ་ནཱ་ག་སོགས་དེ་ཁོ་ན་བཞིན་སྦྱར་ལ། པུཥྤེ་ནས། ཤཔྟ་སྭཱཧཱ། ཀླུ་དགའ་བར་
བྱེད་པའི་ཕྱག་རྒྱ་ཞེས་བྱ་བ། གཡོན་པའི་མཐེ་བོང་སྒྲེངས་པའི་ཁུ་ཚུར་ལ་གཡས་པའི་ལག་མཐིལ་གཏད་དེ་སོར་མོ་རྣམས་བསྐྱོད་
པའི་ཕྱག་རྒྱ་བྱས་ལ། ཨོཾ་ཧི་ལི་ཧི་ལི་མ་ཧཱ་ཧི་ལི་ཕྲུཾ་ཕུཿསྭཱཧཱ། ཞེས་བརྗོད་ཅིང༌། སེ་གོལ་གཏོགས་
པ་ལན་གསུམ་ལ་སོགས་པ་བྱས་ལ། ཨོཾ་བྷཀྵ་ཡ་བྷཀྵ་ཡ་ས་མ་ཡ་ཏིཥྛ་ཛུཾ་ཕྲུཾ་ཕུཿཧཱུཾ་སྭཱཧཱ། ལན་
གསུམ་ནས་བདུན་གྱི་བར་གྱིས་གཏོར་མ་ཕུལ། ཡེ་དྷརྨཱ་ཧེ་ཏུ་པྲ་བྷ་ཝ་ཧེ་དུནྟེ་ཥཱན་ཏ་ཐཱ་ག་ཏོ་ཧྱ་བ་དཏ། ཏེ་
ཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མཧཱ་ཤྲ་མ་ཎཿ སྡིག་པ་ཅི་ཡང་མི་བྱ་ཞིང༌། །དགེ་བ་ཕུན་སུམ་
ཚོགས་པར་སྤྱད། །རང་གི་སེམས་ནི་ཡོངས་སུ་འདུལ། །འདི་ནི་སངས་རྒྱས་བསྟན་པ་ཡིན། །
ལུས་ཀྱི་སྡོམ་པ་ལེགས་པ་སྟེ། །ངག་གི་སྡོམ་པ་ལེགས་པ་ཡིན། །ཡིད་ཀྱི་སྡོམ་པ་ལེགས་པ་
སྟེ། །ཐམས་ཅད་དུ་ནི་སྡོམ་པ་ལེགས། །ཐམས་ཅད་བསྲུང་བའི་དགེ་སློང་དག །སྡུག་བསྔལ་
ཀུན་ལས་རྣམ་པར་གྲོལ། །ཆོས་རྣམས་གཟུགས་བརྙན་ལྟ་བུ་སྟེ། །གསལ་ཞིང་དག་ལ་རྙོག་
པ་མེད། །གཟུང་དུ་མེད་ཅིང་བརྗོད་དུ་མེད། །རྒྱུ་དང་ལས་ལས་ཡང་དག་བྱུང༌། །ངོ་བོ་ཉིད་
མེད་གནས་མེད་པར། །དེ་ལྟར་ཆོས་རྣམས་ཤེས་གྱིས་ལ། །སེམས་ཅན་དོན་ནི་མཉམ་མེད་
བྱོས། །འོན་ཀྱང་སྐྱོབ་པའི་སྲས་སུ་སྐྱེ། །ཞེས་ཆོས་བཤད། ཀླུ་ཆེན་པོ་བརྒྱད་ཀྱིས་གཙོ་བྱས་པའི་
ཀླུའི་རིགས་སུ་གྱུར་པ་ཐམས་ཅད་དང༌། ཁྱད་པར་དུ་བདག་ཅག་རྣམས་ལ་གནོད་ཅིང་ལན་
ཆགས་པའི་ཀླུ་གཉན་ས་བདག་ཐམས་ཅད་གཏོར་མ་འདིས་ཚིམ་ཞིང་དགྱེས་པར་གྱུར་ཅིག །

གནོད་སེམས་དང་གདུག་པའི་བསམ་པ་ཉེ་བར་ཞི་ནས། ཕན་པ་བདེ་བ་བྱང་ཆུབ་ཀྱི་སེམས་
དང་ལྡན་པར་གྱུར་ཅིག །ཨོཾ་ནཱ་ག་ཨ་དྷི་པ་ཏ་ཡེ་ས་པཱ་རི་ཝཱ་ར་གཙྪ། ཞེས་སེ་གོལ་ཕྱི་ལ་གཏོགས། །ཀླུ་
བྱིངས་རྣམས་རང་གནས་སུ་གཤེགས་པར་མོས། བྱ་ཁྱུང་གི་ཕྱག་རྒྱ་དང༌། ཨོཾ་ག་རུ་ཌ་ཧཾ་ས་ཧེ་ཙཱ་ལེ་ཙཱ་ལེ་སྭཱཧཱ། ཞེས་
པས་ནག་ཕྱོགས་ཀྱི་ཀླུ་རྣམས་བསྐྲད་པར་མོས། །
གཏོར་མ་བཞི་པ། ཨོཾ་ཨཱཿཧཱུཾ། ལན་གསུམ་གྱིས་བྱིན་གྱིས་བརླབས། མཆོག་སྦྱིན་གྱི་ཕྱག་རྒྱ་བཅས་ལ། མཐར་སེ་གོལ་
གདབ་པ་དང་བཅས། སྔགས་འདིས་གཏོར་མ་སྦྱིན་ནོ། །ན་མཿསུ་རུ་པཱ་ཡ་ཏ་ཐཱ་ག་ཏ་ཡ། ཨརྷ་ཧེ་སཾ་མྱཀྶཾ་བུདྡྷཱ་
ཡ། ཏདྱ་ཐཱ། ཨོཾ་སུ་རུ་སུ་རུ། པྲ་སུ་རུ་པྲ་སུ་རུ། ཏ་ར་ཏ་ར། བྷ་ར་བྷ་ར། སམྦྷ་ར་སམྦྷ་ར། སྨ་ར་
སྨ་ར། སནྟར་པཱ་ཡ་སནྟར་པཱ་ཡ། སརྦ་པྲེ་ཏ་ནཱཾ་སྭཱཧཱ ལན་གསུམ་ནས་ཉེར་གཅིག་གི་བར་ཇི་ལྟར་འོས་པ་བརྗོད།
ཨ་པ་ས་རནྟུ། ཨ་པ་ཏཱ་ར། སརྦ་པྲེ་ཏཀྵི་ཎོ། ད་དཱ་མྱ་ཧཾ། སརྦ་ལོ་ཀ་དྷཱ་ཏུ་ཝ་སཱི་ནཱཾ། པྲེ་ཏ་ནཱ་མ་
ཧཱ་རཾ་སྭཱཧཱ། ཡི་དྭགས་ཐམས་ཅད་གཏོར་མས་ཚིམ་ཞིང༌། འཐབ་རྩོད་ལ་སོགས་པ་མེད་པར།
བདེ་བར་ལོངས་སྤྱོད་ཅིང་ཚིམ་པ་ཐོབ་པར་གྱུར་ཅིག སརྦ་པྲེ་ཏ་གཙྪ། ཞེས་སེ་གོལ་གཏོགས། །དཀར་
གཏོར་ཆ་བཞི་དངོས་ནི་དེ་ཡན་ཆད་ཡིན་ལ། དེའི་སྟེང་དུ། གཞི་བདག་གཏོར་མ་ཡང་བསྣོན་པའི་ལག་ལེན་ཡིན་པས། ཨོཾ་བཛྲ་
ཡཀྵ་སོགས་དང༌། ཧཱུཾ་བཛྲ་ཛྭ་ལ་སོགས་དང༌། ཨོཾ་ཨ་ཀཱ་རོ་ནས། ཏྭད་ཀྱི་བར་གོང་བཞིན་བྱིན་གྱིས་བརླབས། ཨོཾ་
ཨ་ཀཱ་རོ་མུ་ཁཾ་སརྦ་དྷརྨ་ཎཾ་ཨདྱ་ནུཏྤནྣ་ཏྭད་ཨོཾ་ཨཱཿཧཱུཾ་ཕཊ་སྭཱཧཱ། ལན་གསུམ་མམ་ལྔའམ་བདུན་གང་རུང་
གིས་ཕུལ། གཏོར་མ་འདོད་པའི་ཡོན་ཏན་ལྔ་དང་ལྡན་པ་འདི་ཉིད། ཕྱོགས་བཅུའི་འཇིག་རྟེན་
གྱི་ཁམས་ཀུན་གྱི་གཞི་བདག་ཐམས་ཅད་དང༌། སྒོས་འཛམ་བུ་གླིང་གི་སྤྱིའི་བདག་པོ། ཡང་
སྒོས་བོད་ཁ་བ་ཅན་གྱི་གཞི་བདག་བོད་ཁམས་སྐྱོང་བའི་བརྟན་མ་བཅུ་གཉིས། དགེ་བསྙེན་
མཐུ་བོ་ཆེ་ཉི་ཤུ་རྩ་གཅིག་ལ་སོགས་པ་དང༌། ཁྱད་པར་དུ་ཡང༌། ཡུལ་ཕྱོགས་དང་ས་ཕྱོགས་
འདི་དག་གི་གནས་བདག་གཞི་བདག་གྲོང་བདག་གཉུག་མར་གནས་པ་རྣམས་ལ་འབུལ་ལོ། །
བདག་ཅག་རྣམས་ཀྱི་ཡིད་ལ་བསམ་པའི་དོན་ཐམས་ཅད་འགྲུབ་པ་དང༌། མི་མཐུན་པའི་

ཕྱོགས་ཐམས་ཅད་ལས་བསྲུང་ཞིང༌། བར་ཆད་ཐམས་ཅད་སེལ་བ་དང༌། མཐུན་རྐྱེན་ཐམས་
ཅད་སྒྲུབ་པའི་གདོང་གྲོགས་དང་གནས་པོ་བཟང་པོ་མཛད་དུ་གསོལ། བདག་གི་བསམ་
པའི་སྟོབས་དང་ནི། །དེ་བཞིན་གཤེགས་པའི་སྦྱིན་སྟོབས་དང༌། །ཆོས་ཀྱི་དབྱིངས་ཀྱི་སྟོབས་
རྣམས་ཀྱིས། །འཕགས་པ་རྣམས་ལ་མཆོད་པ་དང༌། །རིགས་དྲུག་ཀུན་ལ་ཕན་གདགས་ཕྱིར། །
དོན་རྣམས་གང་དག་བསམ་པ་ཀུན། །དེ་དག་ཐམས་ཅད་ཅི་རིགས་པར། །འཇིག་རྟེན་
ཁམས་ནི་མ་ལུས་པར། །ཐོགས་པ་མེད་པར་འགྲུབ་གྱུར་ཅིག །ཅེས་བརྗོད་དོ། །
ཛམ་བྷ་ལ་སེར་ནག་གི་ཆུ་སྦྱིན་བྱེད་པར་འདོད་ན། གཏོར་སྣོད་ཀྱི་འགྲམ་དུ། ཛཾ་ལས་འཕགས་པ་ཛམ་བྷ་
ལ་སེར་པོ་རིན་ཆེན་འབྱུང་ལྡན་གྱིས་དབུ་བརྒྱན་པ། གཡས་ཤིང་ཐོག་བི་ཛ་པུ་ར་ཀ་དང༌།
གཡོན་གཏེར་གྱི་ནེའུ་ལེའི་འཛིན་པ། དར་དང་རིན་པོ་ཆེའི་རྒྱན་གྱིས་བརྒྱན་པ། ཞབས་རོལ་
བའི་སྟབས་ཀྱིས་དུང་དང་པདྨ་ལ་སོགས་པ་གཏེར་ཆེན་པོ་རྣམས་ལ་ཞབས་བརྟེན་པ། འཁོར་
གནོད་སྦྱིན་ནོར་ལྷ་ཕོ་མོའི་ཚོགས་ཐམས་ཅད་ཀྱིས་བསྐོར་བར་གྱུར། རང་གི་སྙིང་ག་ནས་
འོད་ཟེར་འཕྲོས། འཕགས་པ་ཛམ་བྷ་ལ་འཁོར་དང་བཅས་པ་བཛྲ་ས་མཱ་ཛཿ པདྨ་ཀ་མ་ལ་ཡེ་
སྟྭཾ། ཛཿཧཱུཾ་བཾ་ཧོཿ རང་གི་ལག་མཐིལ་དུ་ཟླ་བ་ལ་གནས་པའི་བྷྲཱུཾ་ཧཱུཾ་ཨཾ་ཛྲིཾ་ཁཾ་རིགས་ལྔའི་རང་
བཞིན་རྣམས་ཞུ་བ་ལས་བྱུང་བའི་བདུད་རྩིའི་ཆུ་རྒྱུན་དུ་གྱུར། ཨོཾ་ཛམ་བྷ་ལ་ཛ་ལེན་དྲ་ཡེ་སྭཱཧཱ།
ལན་བརྒྱ་རྩ་བརྒྱད་ཀྱིས་ཆུ་སྦྱིན་ཕུལ། ཨོཾ་ཨཱརྱ་ཛམ་བྷ་ལ་ས་པཱ་རི་ཝཱ་ར་ཨརྒྷཾ་པྲ་ཏཱིཙྪ་ནས། ཤཔྟ་ཨཱཿཧཱུཾ་གི་
བར་གྱིས་མཆོད། ནོར་གྱི་དབང་ཕྱུག་རིན་ཆེན་གཏེར་མངའ་ཞིང༌། །གནོད་སྦྱིན་ནོར་འཆང་མང་
པོ་ཀུན་གྱི་རྗེ། །བྱང་ཕྱོགས་སྐྱོང་བའི་མགོན་པོ་ཛམ་བྷ་ལ། །དངོས་གྲུབ་མཆོག་སྩོལ་མཛད་
ལ་ཕྱག་འཚལ་བསྟོད། །སེར་སྣའི་ལས་ཀྱི་མེ་ཡིས་གདུང་བ་བདག །སྐྱེ་བ་སྐྱེ་བར་ཁྱེད་ལ་
སྐྱབས་སུ་མཆི། །རིན་ཆེན་གཏེར་གྱི་བདུད་རྩིའི་ཆུ་རྒྱུན་གྱིས། །སེམས་ཅན་དབུལ་བའི་སྡུག་
བསྔལ་ཞི་བར་མཛོད། །བདག་དང་སེམས་ཅན་ཐམས་ཅད་དབུལ་འཕོངས་ལས་གྲོལ་ཞིང༌།

ལོངས་སྤྱོད་ཕུན་སུམ་ཚོགས་པའི་དངོས་གྲུབ་གེགས་མེད་པར་སྩལ་དུ་གསོལ།
ཡང་རང་གི་སྙིང་ག་ནས་ཧཱུཾ་སྤྲོས་པ། གཏོར་སྣོད་ཀྱི་སྟེང་དུ་ཡོངས་སུ་གྱུར་པ་ལ།
འཕགས་པ་ཛམ་བྷ་ལ་ནག་པོ་གཅེར་བུ་རིགས་ངན་གྱི་ཆ་ལུགས་རྣ་བ་མ་ཕུག་པ། གཡས་
ཐོད་ཁྲག་དང༌། གཡོན་ནེའུ་ལེ་འཛིན་པ། གཅེར་བུ་ཁྲོ་བོའི་ཆ་བྱད་ཅན་སྦྲུལ་གྱིས་བརྒྱན་པ།
རྟགས་བསྒྲེང་བ། པད་ཉི་ནོར་བདག་གི་གདན་ལ་གཡོན་བརྐྱང་གི་སྟབས་ཀྱིས་བཞུགས་
པ། མེ་དཔུང་འབར་བའི་དབུས་ན་གནས་པའོ། །བཾ་ལས་བྱུང་བའི་བུམ་པ་བདུད་རྩིའི་ཆུ་
རྒྱུན་གྱིས་གང་བར་གྱུར། ཨོཾ་ཨིནྡྲ་ཡ་ཎི་མུ་ཁཾ་བྷྲ་མ་རི་སྭཱཧཱ། ལན་བདུན་གྱིས་ཞལ་བྱིན་གྱིས་བརླབས།
ཨོཾ་སྭཱཧཱ། ལན་བརྒྱ་རྩ་བརྒྱད་ཀྱིས་ཆུ་སྦྱིན་ཕུལ། གོང་སེར་པོའི་སྐབས་བཞིན། ཨརྒྷཾ་ལ་སོགས་པས་མཆོད། མགོན་
པོ་ནམ་མཁའི་མཛོད་ཅན་ནོར་གྱི་ཆར་འབེབས་པ། །མ་སྐྱེས་རང་བཞིན་དག་པས་སྐུ་མདོག་
སྔོན་པོར་བཞུགས། ཁྱོད་ནི་རྡོ་རྗེ་སེམས་དཔའ་ཉིད་དེ་བདག་མཆོད་དོ། །རྟག་ཏུ་ཡིད་ལ་
རེ་བའི་འབྲས་བུ་མཆིས་པར་མཛོད། །སེར་སྣའི་ལས་ཀྱི་ཞེས་པ་ནས། སྩལ་དུ་གསོལ་གྱི་བར་གོང་
བཞིན་ནོ། །ཐམས་ཅད་ཀྱི་ཐུན་མོང་དུ་ཡིག་བརྒྱ་ལན་གསུམ་བཟླས་ལ། ཨོཾ་བཛྲ་མུཿ

༄༅། །གཏོར་མ་ཆེན་པོའི་ཆོ་ག་བར་ཆད་ཀུན་སེལ་
བཞུགས་སོ། །
༄༅། །ཨོཾ་སྭཱ་སྟི། འདིའི་ལོ་རྒྱུས་ནི། བླ་མ་བ་རི་བས་བལ་ཡུལ་དུ་བྱོན་ནས། པཎྜི་ཏ་ཞིག་སྤྱན་དྲངས་ནས་བྱོན་
པ་དང༌། གསེར་མེད་ནས་པུ་ཧྲངས་སུ་ཕྱིན་ནས་བཙད་པོ་རྩེ་སྡེ་དང་མཇལ་ནས། རྒྱལ་པོ་ལ་དབང་བསྐུར་བྱས། ཆོས་བཤད་
པས་རྒྱལ་པོས་གསེར་སྲང་བརྒྱ་ཕུལ་སྐད། དེ་རྣམས་པཎྜི་ཏས་ཚགས་བྱས་ནས་བླ་མས་བདག་ལ་བག་ཙམ་ཞིག་གནང་བ་ཞུ་
བྱས་པས། མ་ཕྱིན་པར་སླར་ཡང་རྒོལ་བ་དང་ཁྲོ་བ་ལ་སོགས་པ་བྱེད་དུ་བྱུང་བས། ཤིན་ཏུ་སུན་ཏེ་པཎྜི་ཏ་བལ་ཡུལ་དུ་སྐྱེལ་དུ་
ཕྱིན་སྐད། དེ་ནས་བལ་ཡུལ་དུ་སླེབ་པའི་ལམ་དུ་མུ་སྟེགས་ཀྱི་པཎྜི་ཏ་གཅིག་དང་འཕྲད་ནས། ཁོ་ན་རེ། ཁྱོད་ཀྱི་ང་ཡི་ལོ་ཙཱ་བ་
གྱིས་ལ་བོད་དུ་འགྲོ་དགོས་ཟེར་ནས་བྱུང་སྐད། དེ་ལ་བླ་མས་མི་བྱེད་བྱས་པས། ཁོ་ན་རེ་ངས་མུ་སྟེགས་ཀྱི་ཆོས་མི་འཆད་པར།
སངས་རྒྱས་པའི་ཆོས་བཤད་ཟེར་ཀྱང་བླ་མས་མ་གསན་པས། ཁོ་ན་རེ། ཁྱོད་ལ་མཐུ་བྱེད་ཟེར་བ་ལ། ངས་ཁྱོད་ལ་ཉེས་པ་མ་
བྱས་པར་མཐུ་{བྱ་བའི་[བྱས་པས་]ཤ་གས་མེད་བྱས་ནས། རྒྱ་གར་དུ་བྱོན་སྐད། དེ་ནས་བླ་མ་རྡོ་རྗེ་གདན་པ་དང་མཇལ་ནས་
ཆོས་གསན་གྱི་ཡོད་ཙ་ན། རྡོ་རྗེ་གདན་པ་ན་རེ། ཁྱོད་ལ་མུ་སྟེགས་ཀྱི་གནོད་པ་ཡོང་བར་འདུག་གསུང་བས། །མི་ཡོང་བྱས་པས་
འོང་བར་འདུག་གསུངས་པས། འོ་ན་བལ་ཡུལ་དུ་མུ་སྟེགས་སྐལ་ལྡན་རྒྱལ་པོ་བྱ་བ་དང་འཕྲད་ནས་འདི་ལྟར་བྱུང་ལགས་ཞུས་
པས་འོ་ན་དེ་ཀའི་ཡིན་གསུང་ནས། བླ་མས་བྷ་ཡ་ནའི་སྔགས་བཟླས། གཏོར་ཆེན་ལན་གསུམ་བཏང་བས་ཐ་མ་ལ་ཤི་སྐད། དེས་
ན་འདི་བྱིན་རླབས་ཆེ་བ་ཡིན་གསུང༌། རྡོ་རྗེ་གདན་པ། བླ་མ་བ་རི་བ། བླ་མ་ཆེན་པོ། འདི་ལོ་རྒྱུས་དག་པ་ཡིན་གསུང༌། བཅོམ་
ལྡན་འདས་ཐུགས་རྗེ་ཆེན་པོ་ལ་ཕྱག་འཚལ་ལོ། །འགྲོ་རྣམས་སྲིད་མཚོ་ལས་བསྒྲལ་ཞེས། །བློ་ཆེན་དད་ལྡན་བླ་མ་དང༌། །དཔལ་
ལྡན་འཇིག་རྟེན་དབང་ཕྱུག་ལ། །བཏུད་དེ་གཏོར་མའི་ཆོ་ག་བྲི། །ངན་རྟོག་སྨྲ་བའི་དྲི་བྲལ་ཞིང༌། །ཕན་པ་བྱིན་པར་བྱེད་པ་འདི། །
གང་ཟག་གནས་དུས་ཡོ་བྱད་དང༌། །ཆོ་ག་ཕན་ཡོན་སྡོམ་དྲུག་ཡིན། །དེ་ལ་གཏོར་མ་གཏོང་བའི་སློབ་དཔོན་དང༌། བུམ་པ་ལ་
བཟླས་པ་བྱེད་པའི་རྣལ་འབྱོར་པ་གཉིས་ནི། དམ་ཚིག་དང་སྡོམ་པ་ལྡན་ཞིང་ཁྲོ་བོ་གང་ཡང་རུང་བའི་བསྙེན་པ་སྔོན་དུ་སོང་བས་

བྱའོ། །གཏོར་གཡོག་ཀྱང་ལྷའི་རྣལ་འབྱོར་དང་ལྡན་ཞིང་སྲུང་བ་དང་ལྡན་པ་སྟེ། དེ་ལྟར་བཞི་ཀ་གཏོར་མའི་བྱ་བ་མ་ཚར་གྱི་
བར་དུ་ངག་བཅད་པར་བྱའོ། །གཉིས་པ་ནི། མི་དང་དུད་འགྲོ་ལ་སོགས་པས་དབེན་པ། གཙང་བ། སྒོ་ལ་གཏོར་སྣོད་ཤོང་བའི་
ས་དེར་ཕྱག་དར་ལེགས་པར་བྱ་བ་དང༌། མེ་ཏོག་ལ་སོགས་པ་དགྲམ་པར་བྱའོ། །གསུམ་པ་ནི། གཟའ་དང་སྐར་མ་བཟང་པོ་
འཛོམ་པའི་ཚེ་བྱའོ། །བཞི་པ་རྟེན་གྱི་དཀྱིལ་འཁོར་ཕྱོགས་རེ་ལ་ཁྲུ་བཞི་བཞི་ཡོད་པ་གྲུ་བཞི་པ། དེ་མ་ཤོང་ན་ཡང་ཁྲུ་གསུམ་ལས་
ཆུང་བ་མི་རུང༌། བ་བྱུང་ལྔ་དང་ཙནྡན་གྱིས་ལེགས་པར་བྱུགས་ལ། དེའི་ནང་དུ་ཆོས་འབྱུང་རྩེ་མོ་ཕར་ཕྱོགས་བསྒྲུབ་བྱའི་ཕྱོགས་
སུ་བསྟན་པ། དབུས་སུ་གཏོར་སྣོད་ཆེན་པོ་རྫའམ་ཟངས་གཞོང་དུ་རུང་བ་ཚོན་རྩི་རེ་ཁ་དཀར་པོས་བྲིས་པ་རྡོ་རྗེའི་སྟེགས་ལ་
བཞག །མཆོད་པ་ནི་མེ་ཏོག་སོགས་ལྔའམ་བདུན་སློབ་དཔོན་དང་དཀྱིལ་འཁོར་གྱི་བར་དུ་གཡོན་ནས་རིམ་པ་བཞིན་དུ་བཤམ་
མོ། །གཏོར་མའི་ཡོ་བྱད་ནི། ཡུལ་གང་ཡིན་གྱི་བྲེས་བཅལ་བའི་སྲད་ཕྱེད་ལེགས་པར་སྦྲུས་ལ། ཕྱེད་ཆན་དུ་བཙོ། །ཕྱེད་ཟན་དུ་
བྱའོ། །དེ་མ་འབྱོར་ན་བྲེ་བཅུ་གཉིས་ལ་སྔ་མ་བཞིན་བྱའོ། །ཟན་ལ་མཐེབ་སྐྱུ་བརྒྱ་རྩ་བརྒྱད་དུ་བྱ་ཞིང༌། ཆན་ལའང་དེ་བཞིན་དུ་
མཉམ་པོར་སྣོད་གཅིག་གིས་གཞལ་ཞིང་བྱའོ། །བུམ་པ་ནི་ཟག་རྡོལ་མེད་པ་ཆུ་བྲེ་གསུམ་ཤོང་བ། དེ་མ་ཡིན་ན་ཡང་ཆུ་བྲེ་གང་
ཤོང་པ་དེ་ལ་མགུལ་བཅིངས་སོགས་བུམ་རྫས་དང་ཆུས་བཀང་བགེགས་བསལ་ལ། དེ་སློབ་དཔོན་གྱི་གཡས་སུ་དཀྱིལ་འཁོར་
ལ་ཁ་ཕྱོགས་པར་བུམ་མཆོག་པའི་མདུན་དུ་བཞག །བུམ་པ་ལ་མཆོད་པ་རྣམས་ཀྱིས་སྐོར། བཟློག་གླུད་ནི་རྗེན་ཕྱེ་བཙོས་པ་ལ་
འབྲུ་སྣ་ཚོགས་ཀྱིས་བརྒྱན་ཏེ། ནད་པ་ལ་སོགས་པ་བསྒྲུབ་བྱ་གང་ཡིན་གྱི་གྲུ་གང་པ་བྱས་ལ། ལུང་ཐང་གི་མིག་དང༌། འགྲོན་བུའི་
སོ་དང༌། སྐྲ་ཚབ་དང༌། ནོར་བུ་ལ་སོགས་པས་བརྒྱན་དང༌། ཞྭ་ལ་སོགས་པ་བྱའོ། །དེ་ཆོས་འབྱུང་གི་རྩེ་མོར་སྣོད་ཀྱི་ནང་མཐོང་བ་
ཙམ་དུ་བཞག་གོ །གཞན་དག་བྱེད་ཁ་བྱེད་པ་སོགས་ཡོད་ན། རང་གི་འཁོར་དུ་ཡོད་པ་ལ་ཟན་ཁམ་རེ་གཏད་ལ་བསྲུང་བ་བྱའོ། །
དེ་ལྟར་དཀྱིལ་འཁོར་མཆོད་པ་བཤམས། གཏོར་མའི་ཡོ་བྱད་བཤམས་པ་དང༌། བུམ་པ་བཟློག་པའི་གླུད་བཤམས་པ།
རྣམ་པ་ལྔ་ཡི་ཡོ་བྱད་བཤམས། ལྔ་པ་ནི། གང་ཟག་བཞི་ཁྲུས་ལེགས་པར་བྱས་ལ། སློབ་དཔོན་སྟན་བདེ་བ་ལ་འདུག །གཏོར་
གཡོག་གཉིས་བདེ་ཆས་སུ་གཞུག སློབ་དཔོན་དང་བུམ་ཆོག་པ་གཉིས་ཀས་བདག་བསྐྱེད་ལྷན་ཅིག་རྣམ་འཇོམས་བསྒོམས།
གཟུངས་ཅི་རིགས་པ་བཟླས། མཆོད་བསྟོད་གཏོར་བསྡུས་བྱ། དེ་ནས་བུམ་ཆོག་པས་བུམ་པར་ལྷ་བསྐྱེད་བཟླས་པ་སོགས་ཆོ་ག་
ལྟར་བྱེད་ཅིང༌། དེ་ནས་གཡས་ཀྱི་གཏོར་གཡོག་གིས་འབྲུ་ཆན་བླུགས། གཡོན་གྱི་གཏོར་གཡོག་གིས་ཟན་དང་ཨརྒས་བཀང༌།

སློབ་དཔོན་གྱིས་འདི་ལ་སྦྱིན་དང་མི་སྦྱིན་པའི་དམིགས་པ་གང་ཡང་མི་བྱ་བར། མདུན་གྱི་གཏོར་མ་ཆན་སོགས་ལ་དམིགས་ནས།
ལག་གཡོན་རྡོ་རྗེ་དང་བཅས་སྙིང་གར་ཁུ་ཚུར་བཅངས། གཡས་དྲིལ་བུ་དང་བཅས་གཏོར་མ་ལ་བརྟེན་མཆོག་སྦྱིན་ཕྱག་རྒྱ་ལ་
མཐེ་བོང་དཀྱིལ་དུ་བཀུག་ནས་སྲིན་ལག་གི་རྩ་བ་ནོན་པའི་ཆོས་སྦྱིན་གྱི་ཕྱག་རྒྱ་བྱ། སེམས་ཀྱིས་ལག་གཡས་མཐིལ་དུ་རཾ་དམར་
རོ། །དེའི་སྟེང་དུ་ཨ་དཀར་པོ་རཾ་ལས་མེ་འབར་ཨ་ཞུ་ནས་བདུད་རྩིའི་རྒྱུན་བབས་པར་བསམ། སམྦྷ་རའི་སྔགས་བདུན་རེ་
བརྗོད། ལག་པ་གཡས་ཀྱི་ཕྱག་རྒྱ་སྔར་གྱི་དེ་ཁ་ཕུལ་ལ། མཆོད་པ་རྣམས་ལ་རིམ་པས་རེག་རིང་སོ་སོའི་སྔགས་དང་དྷརྨ་ར་ཎི་
ཏ་བརྗོད། དེ་བཞིན་གཤེགས་པ་བཞིའི་མཚན་ནས་བརྗོད་པ་མེད། དེ་ནས་གཏོར་གཡོག་ཆན་བླུགས་པ་ངོས་ཀྱི་སྣོད་ཆེན་པོར་
བླུགས་ལ་བཤལ་ལོ། །དེ་ལྟ་བུ་ལྔ་བཅུ་རྩ་བཞི་བཏང་ལ། གླུད་དེ་སྣོད་དེའི་ནང་དུ་གཞུག །དེ་ནས་ཡང་ལྔ་བཅུ་རྩ་བཞིའི་བར་དུ་
བཏང་ནས། དེ་ནས་དཔང་གཟུགས་ནི། རྩ་བརྒྱུད་བླ་མའི་ཚོགས་ཐམས་ཅད། །དཔང་པོར་བཞུགས་ལ་
དགོངས་སུ་གསོལ། །བདག་ཅག་རྒྱུ་སྦྱོར་འཁོར་བཅས་ཀྱི། །བདེན་པའི་དོན་འདི་འགྲུབ་
གྱུར་ཅིག །ཡི་དམ་དཀྱིལ་འཁོར་ལྷ་ཚོགས་རྣམས། །དཔང་པོར༴ སོགས་ཚིག་གསུམ་འདྲ། ཕྱོགས་
བཅུའི་སངས་རྒྱས་བྱང་སེམས་རྣམས། །དཔང་པོར་སོགས། དཔའ་བོ་མཁའ་འགྲོ་ཁྲོ་ཚོགས་
རྣམས། དཔང་པོར་སོགས། དཔལ་མགོན་བདུན་ཅུ་རྩ་ལྔ་རྣམས། དཔང་པོར་སོགས། སྣང་སྲིད་
ལྷ་སྲིན་སྡེ་བརྒྱད་རྣམས། དཔང་པོར་སོགས། དཀར་ཕྱོགས་སྐྱོང་བ་མཐུ་ཆེན་རྣམས། །དཔང་
པོར་སོགས། གནས་བདག་གཞི་བདག་ཞིང་སྐྱོང་ཚོགས། དཔང་པོར་སོགས། མནའ་དང་མཐོ་ཡི་
ཤན་འབྱེད་པ། །ཉེས་མེད་རྣམས་ཀྱི་སྟངས་འཛིན་པ། །ཉེས་ཅན་ཀུན་གྱི་ཚར་གཅོད་མཁན། །
ལེགས་ཉེས་ཁྲིམས་ཀྱི་རྗེས་གཅོད་པ། །སྲིད་པའི་ཞལ་ལྕེ་གཅོད་པ་ཀུན། དཔང་པོར་སོགས།
བདག་ཅག་དཔོན་སློབ་འཁོར་བཅས་ཀུན། ཡང་ན། རྒྱུ་སྦྱོར་འཁོར་བཅས་ཞེས་བརྗོད། ལྷ་རུ་
དཀོན་མཆོག་གསུམ་པོ་མཆོད། །ལག་ལེན་དགེ་བ་བཅུ་དང་འབྲེལ། །བྱམས་དང་ངོ་ཚ་ཁྲེལ་
ཡོད་བསྒོམ། །མི་རིགས་ངན་པའི་ལས་ཀུན་སྤངས། །བདེན་ཚིག་བརྒྱ་དང་ལྡན་པ་ལགས། །
མ་རུངས་སྡིག་ཅན་འདི་པ་ནི། །སྤྱིར་གྱི་དགེ་བའི་ཆོས་ལ་སྨོད། །སྡང་ཞིང་གཏུམ་ལ་དྲག་

ཤུལ་ཆེ། །རྫུན་དང་གཡོ་སྒྱུས་རང་གཞན་བསླུ། །འཇིག་རྟེན་ཕུང་བྱེད་མ་གཟིགས་སམ། །
མཐུ་རྩལ་ཅན་རྣམས་རྟགས་ཕྱུང་ཤིག །བདག་ཅག་སྡེ་དང་བཅས་པ་ཡི། །མི་མཐུན་
འཇོམས་པའི་དུས་ལ་བབ། །བར་ཆད་སེལ་བའི་དུས་ལ་བབ། །འདོད་དོན་སྒྲུབ་པའི་དུས་ལ་
བབ། །ཅེས་རོལ་ཚིག་དང་བཅས་ཏེ། དཔོན་སློབ་བཞིའམ། ཀུན་གྱིས་མཉེས་པའི་དཔང་གཟུགས་བྱ། གླུད་རབས། གླུད་
བཤད། གླུད་རྫོངས། བསྐུལ་སོགས་སྤྲོས་པ་བྱེད་ན་སྡེབས་གཅིག་ལ་སྐབས་འདིར་བྱེད་པ་ཐོབ་ཐང་ཡིན་པར་འདུག་གོ །གཏོར་
བསྔོའི་སྔོན་ལ་བྱེད་པ་ནི་མི་ལེགས། ཡང་ན་འོག་ཏུ་བདེན་བརྡར་གྱི་གོང་ལ་བྱས་ནའང་རུང་ངོ༌། །གླུད་རབས་ནི། ཀྱཻ་གླུད་
བྱུང་དང་པོ་གང་ནས་བྱུང༌། །དང་པོ་ལྷའི་ཡུལ་ནས་བྱུང༌། །ལྷ་དབང་བརྒྱ་བྱིན་སྙུང་གིས་ཟིན། །
བཅོམ་ལྡན་ཤཱཀྱ་ཐུབ་པ་ཡིས། །དར་གྱི་གླུད་ཆེན་བཏང་བ་ཡིས། །ལྷ་དབང་བརྒྱ་བྱིན་སྙུང་
ལས་ཐར། །གླུད་བྱུང་བར་པ་གང་ནས་བྱུང༌། །བར་པ་རྒྱ་གར་ཡུལ་ནས་བྱུང༌། ། རྒྱལ་པོ་དར་
མ་འདུན་རྒྱལ་ནི། །མི་སྙུང་དེ་ནི་དགུ་རུ་སྙུང༌། །རྗེ་བཙུན་བྱམས་པ་མགོན་པོ་ཡིས། །གླུད་
ཆེན་བཏང་བས་སྙུང་ལས་ཐར། །གླུད་བྱུང་ཐ་མ་གང་ནས་བྱུང༌། །ཐ་མ་བོད་ཀྱི་ཡུལ་ནས་
བྱུང༌། །རྒྱལ་པོ་ཁྲི་སྲོང་ལྡེ་བཙན་གྱིས། །གླུད་ཆེན་རྒྱན་དང་ལྡན་པ་འདི། །སློབ་དཔོན་པདྨ་
འབྱུང་གནས་ཀྱིས། །སྡེ་བརྒྱད་རྣམས་ལ་བཏང་བ་ཡིས། །བར་ཆད་ཐམས་ཅད་ཞི་བར་བྱས། །
ད་ལྟ་སྔགས་འཆང་བདག་ཅག་གིས། །སྦྱིན་པའི་བདག་པོའི་གླུད་ཆེན་འདི། །འདྲེ་སྲིན་
རྣམས་ལ་བསྔོས་པ་ཡིས། །ནད་དང་གདོན་ལས་གྲོལ་བར་འགྱུར། །གནམ་ས་གཉིས་ལ་
སྲིད་པའི་གླུད། །གླུད་ཀྱི་དེ་ནི་ཕ་སྨོས་པ། །གནམ་གྱི་དེ་ནི་ཀ་ཡང་རྩེ། །གླུད་ཀྱི་དེ་ནི་མ་སྨོས་
པ། །ས་ལ་སྲོག་མོ་གླུད་ཀྱི་ཡུམ། །དེ་ལས་དར་གྱི་གླུད་ཆེན་བྱུང༌། །ཀྱཻ་སྣང་སྲིད་ལྷ་འདྲེ་ཚུར་
གསོན་དང༌། །སྦྱིན་པའི་བདག་པོ་འཁོར་བཅས་ལ། །ལན་ཆགས་བུ་ལོན་སྙེགས་པ་ཡིས། །
སྡེ་བརྒྱད་འདྲེ་སྲིན་ཐམས་ཅད་ཀུན། །གླུད་ཆེན་གཟུགས་མཆོག་རྒྱན་ལྡན་འདི། །འབྱུང་བ་
ལྔ་ལས་གྲུབ་པའི་གླུད། །ཏིང་འཛིན་རྒྱལ་པོས་དབང་བསྐུར་བས། །སྦྱིན་པའི་བདག་པོའི་

གླུད་དུ་གཏོང༌། །དེ་སྐད་དེ་ནི་བགྱིས་པ་ལས། །གླུད་མཆོག་གོམ་གསུམ་ཕར་འཕར་ནས། །
སླར་ཡང་ལོག་སྟེ་འདི་སྐད་སྨྲས། །སྔགས་འཆང་རྒྱལ་པོ་ཚུར་གསོན་དང༌། །འབྲུ་མཆོག་
དར་གྱི་མི་པོ་ཆེ། །མི་ཡིས་གླུད་དུ་གཏོང་ལགས་ན། །འབྱུང་བ་བཞི་དང་དབང་པོ་ལྔ། །ཡན་
ལག་ལྔ་དང་ཚོགས་དྲུག་དང༌། །ཕུང་ཁམས་སྐྱེ་མཆེད་ཀུན་དང་ལྡན། །གོས་དང་རྒྱན་དང་
དཀོར་ཆ་སོགས། །དེ་རྣམས་བདག་ལ་འཚལ་ལགས་ན། །སྐྱེ་འགྲོའི་གླུད་དུ་འགྲོ་བར་བགྱི། །
དེ་སྐད་དེ་ནི་ཞུས་པ་ལས། །སྔགས་འཆང་རྒྱལ་པོའི་ཞལ་ན་རེ། །དར་གྱི་གླུད་ཆེན་ཚུར་ཉོན་
དང༌། །འབྱུང་བ་གཟུགས་སོགས་ཁྱོད་ལ་ཚང་། །ཤ་མེད་འབྱུང་བ་ས་ལ་བྱས། ཁྲག་མེད་
འབྱུང་བ་ཆུ་ལ་བྱས། །དྲོད་མེད་འབྱུང་བ་མེ་ལ་བྱས། །དབུགས་མེད་འབྱུང་བ་རླུང་ལ་བྱས། །
དུང་ཕོར་དཀར་པོར་རུས་པར་བྱས། །རྡོ་རྒྱུས་བྱང་བལ་རྒྱས་པར་བྱས། །རེག་འཇམ་དེ་ནི་
ལྤགས་པར་བྱས། །ཆག་ཚང་ཀུ་བ་ཁྱོད་ཀྱི་མགོ །མགོ་བསྒྱུར་དེ་ནི་ཤིགས་སེ་ཤིགས། །ཟེར་
མོ་འཕན་བཟང་ཁྱོད་ཀྱི་སྐྲ། །སྐྲ་ལོ་དེ་ནི་ཤིགས་སེ་ཤིགས། །ལུང་ཐང་འབར་བ་བལྟ་བའི་
མིག །ནག་དང་དེ་ནི་ཧྲིགས་སེ་ཧྲིག །སྙན་ཆ་བཟང་མོ་སྙན་དུ་བྱས། །སྒྲ་སྙན་དེ་ནི་ལྷངས་སེ་
ལྷང༌། །ཀ་ཀོལ་དྲི་བསྲུང་སྣོམ་པའི་སྣ། །དྲི་བསྲུང་ངད་པ་བྱིངས་སེ་བྱིངས། །ལེབ་རྒན་དམར་
པོ་སྨྲ་བའི་ལྕེ། །སྨྲས་མཁས་དེ་ནི་ཐོལ་ལོ་ལོ། །འགྲོན་བུ་ཐོད་དཀར་བཞད་པའི་སོ། །དཀར་
དངས་དེ་ནི་ཁྲིགས་སེ་ཁྲིགས། །དབང་པོ་ལག་པ་གཡོབ་པའི་ལག །སོར་བཅུ་དེ་ནི་ཁྲབས་
སེ་ཁྲབས། །རྐང་པ་ཐབས་ཤེས་ཟངས་ལྕགས་བྱས། །འགྲོ་མཁས་དེ་ནི་ཤམས་སེ་ཤམས། །
མོན་ལུག་བརླ་སྒང་ཁོག་པའི་སྙིང༌། །དྲན་པ་དེ་ནི་རྒྱ་ཆེར་ལྡན། །གླ་གོར་ཞོ་ཤ་གློ་བར་བྱས། །
མཁལ་སྲན་དྲེ་བོ་མཁལ་མར་བྱས། །ཕོ་ལོང་ལྒང་པ་མཚན་མར་བྱས། །རྣམ་ཤེས་བརྒྱད་
དང་ཚོགས་དྲུག་དང༌། ཁམས་དང་སྐྱེ་མཆེད་ཁྱོད་ལ་ཚང་། །གོས་དང་རིན་ཆེན་རྒྱན་གྱིས་
སྤྲས། །མི་ནོར་སྣ་དགུ་རྒྱབ་ཏུ་ཁུར། །སྔགས་དང་ཕྱག་རྒྱས་བྱིན་རླབས་པའི། །འདི་འདྲའི་

གླུད་མཆོག་ཡ་མཚན་ཅན། །སྒང་བུ་དེ་ནི་མཐོ་མཐོ་ནས། །གསུང་དབྱངས་དེ་ནི་ཀྱུ་རུ་རུ། །
བཤོད་བུ་དེ་ནི་དམའ་དམའ་ནས། །འགྲོ་མཁས་དེ་ནི་ཤམས་སེ་ཤམས། །ལྕགས་ཐག་དེ་ནི་
བརྡར་བརྡར་ནས། །སྐྱེས་པ་དམག་ལ་ཆས་པ་འདྲ། །རྒྱན་ཆ་མང་པོ་པུར་རུ་རུ། །མོ་བཙུན་
བག་མར་ཆས་པ་འདྲ། །དེ་ཙམ་དེ་ནི་འཚལ་བས་ན། །སྐྱེ་འགྲོ་ཡོངས་ཀྱི་གླུད་དུ་སོང༌། །ཀྱཻ་
སྣང་སྲིད་ལྷ་འདྲེ་ཚུར་ཉོན་དང༌། །དེ་རིང་བདེན་པའི་ངག་ཉོན་ལ། །སྦྱིན་པའི་བདག་པོ་
འཁོར་བཅས་ལ། །ལན་ཆགས་བུ་ལོན་རྙོག་པ་ཡིས། །འདྲེ་སྲིན་འབྱུང་པོའི་ཚོགས་བཅས་
ཀུན། །གླུད་ཆེན་གཏོར་མ་འདི་ལོང་ལ། །འགལ་རྐྱེན་བར་ཆད་བཟློག་ཏུ་གསོལ། །ལམ་དང་
ཡུལ་བསྟན་པ་ནི། སྡེ་བརྒྱད་འབྱུང་པོའི་ཚོགས་བཅས་ཀུན། །དར་གྱི་མི་ཆེན་ཞལ་ན་རེ། །འགྲོ་
བའི་ལམ་དང་ཡུལ་སྟོན་ཟེར། །ཀྱཻ་ལྟོ་མཁན་རྒྱལ་པོའི་ཞལ་ན་རེ། །དཔྱིད་ཟླ་གསུམ་དང་
དབྱར་ཟླ་གསུམ། །རླུང་དང་ཆར་ཟིལ་ལྟོ་ཡི་ལམ། །སྟོན་ཟླ་གསུམ་དང་དགུན་ཟླ་གསུམ། །
ལོ་ཏོག་གཙང་ཆབ་ལྟོ་ཡི་ལམ། །སྟོང་ལམ་ཤུལ་རིང་ལྟོ་བའི་ལམ། ཁྱོད་ཀྱི་ལམ་ཡང་དེ་རུ་
བསྟན། །གླུད་ཆེན་འདྲེ་སྲིན་དེར་སོང་ཞིག །ཅེས་བསྔོ་ཞིང་ཡུལ་བསྟན་པ་ནི། ཕྱོགས་ཕྱོགས་བྱ་བ་ཕ་
གི་ན། །ཉི་མ་ཤར་ཕྱོགས་ཕ་གི་ན། །ཡུལ་ཡང་ཤེལ་གྱི་ཡུལ་ལ་བྱས། །མཁར་ཡང་ཤེལ་གྱི་
མཁར་ལ་བྱས། །མི་ཡང་ཤེལ་གྱི་མི་ལ་བྱས། །སྨྲ་རེ་མཁས་ལ་ངག་རེ་འཇམ། །ཤེལ་གྱི་རྟ་
ཆུང་རྒོ་བ་ཙམ། །འགྲོ་རེ་མཁས་ལ་བང་རེ་མགྱོགས། །ལྷ་འདྲེའི་ཚོགས་པ་དེ་ན་ཆེ། །སྦྱིན་
པའི་བདག་པོ་འཁོར་བཅས་ཀྱི། ཁྱིམ་སྒོ་ལམ་འཕྲང་འདི་ཀུན་དུ། །འདྲེ་སྲིན་སྡོད་པའི་གནས་
མ་མཆིས། །དེ་ཕྱིར་དཔོན་ཤོང་ལགས་ཀྱང་གཡོག་མི་ཤོང༌། །རྟ་བཤོང་ལགས་ཀྱང་སྒ་མི་
ཤོང༌། །མཛོ་ཤོང་ལགས་ཀྱང་ཁལ་མི་ཤོང༌། །ད་རྒྱུག་དེ་ནི་འགྲོ་རེ་རན། །ཉི་མ་ལྷོ་ཕྱོགས་ཕ་
གི་ན། །ཡུལ་ཡང་གསེར་གྱི་ཡུལ་ལ་བྱས། །མཁར་ཡང་གསེར་གྱི་མཁར་ལ་བྱས། །མི་ཡང་
གསེར་གྱི་མི་ལ་བྱས། །སྨྲ་རེ་མཁས་ལ་ངག་རེ་འཇམ། །གསེར་གྱི་རྟ་ཆུང་རྒོ་བ་ཙམ། །འགྲོ་

རེ་མཁས་ལ་བང་རེ་མགྱོགས། །ལྷ་འདྲེའི་ཚོགས་པ་དེ་ན་ཆེ། །སྦྱིན་པའི་བདག་པོ་འཁོར༴ 
ཁྱིམ་སྒོ་ལམ་འཕྲང་༴ འདྲེ་གདོན་སྡོད་པའི༴ དེ་ཕྱིར་དཔོན་ཤོང་༴ རྟ་ཤོང་ལགས་ཀྱང་༴ མཛོ་
ཤོང་ལགས་ཀྱང་༴ ད་རྒྱུག་དེ་ནི་འགྲོ་རེ་རན། །ཉི་མ་ནུབ་ཕྱོགས་ཕ་གི་ན། །ཡུལ་ཡང་ཟངས་
ཀྱི་ཡུལ་ལ་བྱས། མཁར་ཡང་ཟངས་ཀྱི་མཁར་ལ་བྱས། །མི་ཡང་ཟངས་ཀྱི་མི་ལ་བྱས། །སྨྲ་རེ་
མཁས་ལ་ངག་རེ་འཇམ། །ཟངས་ཀྱི་རྟ་ཆུང་སྒོ་བ་ཙམ། །འགྲོ་རེ་མཁས་ལ་བང་རེ་མགྱོགས། །
ལྷ་འདྲེའི་ཚོགས་པ་དེ་ན་ཆེ། །སྦྱིན་པའི་བདག་པོ་འཁོར་བཅས་ཀྱི། ཁྱིམ་སྒོ་ལམ་འཕྲང་འདི་
ཀུན་དུ། །འདྲེ་སྲིན་སྡོད་པའི་གནས་མ་མཆིས། །དེ་ཕྱིར་དཔོན་ཤོང་ལགས་ཀྱང་གཡོག་མི་
ཤོང་། །རྟ་ཤོང་ལགས་ཀྱང་སྒ་མི་ཤོང༌། །མཛོ་ཤོང་ལགས་ཀྱང་ཁལ༴ ད་རྒྱུག༴ ཉི་མ་བྱང་
ཕྱོགས་ཕ་གི་ན། །ཡུལ་ཡང་གཡུ་ཡི་ཡུལ་ལ་བྱས། །མཁར་ཡང་གཡུ་ཡི་མཁར་ལ་བྱས། །མི་
ཡང་གཡུ་ཡི་མི་ལ་བྱས། །སྨྲ་རེ་མཁས་ལ་ངག་རེ་འཇམ། །གཡུ་ཡི་རྟ་ཆུང་རྒོ་བ་ཙམ། །འགྲོ་
རེ་མཁས་ལ་བང་རེ་མགྱོགས། །ལྷ་འདྲེའི༴ སྦྱིན་པའི༴ ཁྱིམ༴ འདྲེ་གདོན༴ དེ་ཕྱིར་དཔོན༴ རྟ་
བཤོང་༴ མཛོ་བཤོང་༴ ད་རྒྱུག༴ ཕྲག་དོག་རྒྱལ་པོའི་སྡེ་ལ་འབུལ། །ནད་གཏོང་མ་མོའི་སྡེ༴ 
འདོད་གཡེང་ལྷ་ཡི༴ གཏི་མུག་ཀླུའི༴ སྲེད་ལེན་གནོད་སྦྱིན༴ ང་རྒྱལ་བཙན་གྱི༴ བཙུན་པ་རྨུ་
ཡི༴ དྲང་སྲོང་གཟའ་ཡི༴ སེར་སྣ་ཡི་དྭགས༴ ཤ་ཡི་གླུད་འདི་ས་ལ་གཏོང༌། །ས་ལ་གནས་པའི་
ལྷ་འདྲེ་ཀུན། །གླུད་ཆེན་གཏོར་མ་འདི་བཞེས་ལ། །རྒྱུ་སྦྱོར་ཡོན་མཆོད་འཁོར་བཅས་ལ། །
གནོད་དང་འཚེ་བ་མ་བྱེད་ཅིག ཁྲག་གི་གླུད་འདི་ཆུ་ལ་གཏོང༌། །ཆུ་ལ་གནས་པའི་ལྷ་འདྲེ་
ཀུན། །གླུད་ཆེན་གཏོར་མ༴ རྒྱུ་སྦྱོར༴ གནོད་དང་༴ དྲོད་ཀྱི་གླུད་འདི་མེ་ལ་གཏོང༌། །མེ་ལ་
གནས་པའི་ལྷ༴ གླུད་ཆེན༴ རྒྱུ་སྦྱོར༴ གནོད་དང་༴ དབུགས་ཀྱི་གླུད་འདི་རླུང་ལ་གཏོང༌། །རླུང་
ལ་གནས་པའི་ལྷ་འདྲེ་ཀུན། །གླུད་ཆེན༴ རྒྱུ་སྦྱོར༴ གནོད་དང་༴ སེམས་ཀྱི་གླུད་འདི་མཁའ་
ལ་གཏོང༌། །མཁའ་ལ་གནས་པའི་ལྷ་འདྲེ་ཀུན། །གླུད་ཆེན་གཏོར་མ་འདི་བཞེས་ལ། །རྒྱུ་

སྦྱོར་ཡོན་བདག་འཁོར་བཅས་ལ། །གནོད་དང་འཚེ་བ་མ་བྱེད་ཅིག །ཅེས་ཡུལ་བསྟན་ནོ། །ཁ་འབར་
མའི་གླུད་རབས། སློབ་དཔོན་པདྨས་མཛད་པར་གྲགས་ཀྱང༌། འདི་འདྲའི་རིགས་བོན་ལ་རྙིང་མ་པས་འདྲ་དཔེ་བླངས། དེ་གསར་
ལུགས་ལ་སྦྱར་བ་ཡིན་ཀྱང༌། བོད་ཀྱི་སྡེ་བརྒྱད་མགུ་བར་བྱེད་པས་སྐྱོན་མེད་དོ། །བསྐུལ་ནི། ཧཱུཾ་བྷྱོཿ བྱམས་མགོན་
ཐུགས་རྗེ་ཤཱཀྱ་ཐུབ་པ་ཡིས། །སྲས་ཀྱི་ཐུ་བོ་པར་བུའི་ནང་དུ་སྦས། །གདུང་བས་བླང་ནས་
སྲོག་གི་སྙིང་པོ་ཕུལ། །བཀའ་གཉན་ཁ་འབར་ཆེན་མོ་ལས་ལ་བྷྱོཿ སྐུ་མདོག་སྔོ་ནག་དུ་བའི་
མདོག་འདྲ་ལ། །བཞིན་འཛུམ་མི་སྡུག་ཁྲོ་གཉེར་མཛོད་སྤུར་བསྡུས། །དམ་ཉམས་དགྲ་
བགེགས་ཐམས་ཅད་ཟིལ་གྱིས་གནོན། །འཇིགས་བྱེད་ཁ་འབར་ཆེན་མོ༴ སྐུ་མདོག་དམར་
མོ་བྱེ་རུའི་མདོག་འདྲ་ཞིང༌། །བཞིན་འཛུམ་མི་སྡུག་ཁྲོ་གཉེར༴ ནད་དང་གནོད་དང་དགྲ་
བགེགས་བརླག་པར་བྱེད། །བརླག་བྱེད་ཁ༴ ཁ་ནས་མེ་འབར་རྒྱ་མཚོ་གཏིང་ནས་སྐེམས། །
མིག་ནས་ཐོག་འཛག་རི་རབ་ཐལ་པར་རློག །སྐད་ཅིག་ཙམ་ལ་ཁམས་གསུམ་དབང་དུ་
བསྡུད། །གྱད་མོ་ཁ་འབར་ཆེན་མོ་ལས་ལ་བྷྱོཿ དབུ་སྐྲ་རལ་པ་ཁམས་ནག་བརྫུས་པ་ཡིས། །
འཇིག་རྟེན་ལྷ་ཆེན་བརྒྱད་རྣམས་འདར་བར་བྱེད། །ཞབས་གཉིས་བརྐྱང་བསྐུམ་བགྲད་ནས་
བཞུགས་པ་ཡིས། །འཇིག་རྟེན་ཀླུ་ཆེན་བརྒྱད་རྣམས་ཟིལ་གྱིས་གནོན། །ཞལ་ནས་རྔམ་པའི་
ང་རོ་སྒྲོགས་པ་ཡིས། །གདོན་ཆེན་བཅོ་བརྒྱད་ཚོགས་རྣམས་འབར་བར་བྱེད། །བདུད་དང་
འདྲེ་རྣམས་སྐད་ངན་ཙེ་རེ་རེ། །སྟོབས་ཆེན་ཁ་འབར་ཆེན༴ ཤངས་ནས་ཡམ་དང་ནད་ཀྱི་དུ་
བ་འཐུལ། །སྦར་ཁྱིམ་སྡང་ནས་དགྲ་བགེགས་སྲོག་རྩ་གཅོད། །ཟ་བྱེད་མཆེ་བ་དྲག་ཏུ་
གཙིགས་པ་ཡིས། །དམ་ཉམས་དགྲ་བགེགས་སྲོག་རྩ་མྱུར་དུ་གཅོད། །སྲོག་གཅོད་ཁ་འབར་
ཆེན་མོ་ལས་ལ་བྷྱོཿ ཧཱུཾ་བྷྱོཿ བཀའ་ཉན་ཕོ་ཉ་ལྔ་བརྒྱ་ལས་ལ་བྷྱོཿ ལེགས་ཉེས་སྟངས་འཛིན་
དམ་ཚིག་རྗེས་གཅོད་མ། །དམ་ཚིག་ཅན་ལ་མཐུ་དང་སྡོང་གྲོགས་མཛོད། །ཆོས་སྐྱོང་ཁ་
འབར༴ ཧཱུཾ་བྷྱོཿ གཙང་རིགས་དཔལ་མགོན་རྣམས་ཀྱི་དེད་དཔོན་མཛད། །སྨོན་ལམ་དབང་

གིས་སངས་རྒྱས་བསྟན་པ་བསྲུང༌། །འཕྲིན་ལས་དབང་གིས་སྒྲུབ་ལ་དངོས་གྲུབ་སྟེར། །
གཟུགས་སྒྲ་དྲི་རོ་རེག་བྱ་འདོད་ཡོན་ལྔ། །བཞེས་ནས་ཁ་འབར༴ ཧཱུཾ་བྷྱོཿ བཀའ་ཡི་གཏོར་མ་
རྒྱ་ཆེན་འདི་བསྣོམ་ལས། །འདྲེན་པ་ཤཱཀྱ་ཐུབ་པའི་བསྟན་པ་འདི། །ཕྱོགས་དུས་ཀུན་དུ་དར་
ཞིང་རྒྱས་པ་དང༌། ཁམས་གསུམ་སེམས་ཅན་མ་ལུས་ཐམས་ཅད་ཀྱི། །བླ་མེད་བྱང་ཆུབ་ཐོབ་
པའི་སྡོང་གྲོགས་མཛོད། །བཅོམ་ལྡན་འདས་ཀྱི་སྤྱན་སྔར་ཁས་བླངས་པའི། །སངས་རྒྱས་
བསྟན་པ་འཛིན་སྐྱོང་བསྲུང་སྤེལ་དང༌། །གཙུག་ལག་འཁོར་བཞི་ཆོས་བྱེད་སྐྱོང་བར་ཆད། །
ད་དུང་སངས་རྒྱས་བསྟན་པ་མ་ནུབ་པས། །སྔོན་གྱི་དམ་བཅས་ཁས་བླངས་མ་འདོར་ཅིག །
རྣལ་འབྱོར་ཞི་རྒྱས་དབང་དང་མངོན་སྤྱོད་ཀྱི། །ལས་ཀྱི་འབྲས་བུ་མྱུར་དུ་གྲུབ་པར་མཛོད། །
ཧཱུཾ་བྷྱོཿ བཀའ་ཡི་གཏོར་མ་འདི་ལོང་ལ། །ཡས་ཀྱི་བདུད་གཡོས་ཐམས་ཅད་བཟློག །མས་
ཀྱི་སྲི་ལངས་ཐམས་ཅད་བཟློག །ཕ་རོལ་རྦོད་གཏོང་༴ དམ་སྲིའི་བར་ཆད་ཐམས་ཅད༴ རྨི་
ལམ་ངན་པ་ཐམས་ཅད༴ མཚན་མ་རྩུབ་པ་ཐམས་ཅད༴ ལྟས་ངན་བརྒྱད་ཅུ་རྩ་བཞི༴ 
བགེགས་རིགས་སྟོང་ཕྲག་བརྒྱད་ཅུ༴ ནད་རིགས་བཞི་བརྒྱ་རྩ་བཞི༴ གདོན་རིགས་སུམ་བརྒྱ་
དྲུག་ཅུ༴ ཡེ་འཕྲོག་སུམ་བརྒྱ་དྲུག་ཅུ༴ དུས་མིན་འཆི་བ་རྣམ་དགུ༴ དྲང་སྲོང་དམོད་ངན་འདོར་
བ༴ ཕུར་པའི་དབལ་ཁྲ་འཕེན་པ༴ ཡུངས་ཀར་ཐུན་ཟོར་འཕེན་པ༴ སྐྱེས་པའི་མདའ་ཟོར་
འཕེན་པ༴ བུད་མེད་དམོད་ཟོར་འཕེན་པ༴ ཐེའུ་རང་ཚེ་ལ་རྐུ་བ༴ མུ་སྟེགས་བར་ཆད་བྱེད་པ༴ 
ནད་ཁ་རིམས་ཁ་དལ་ཁ༴ སྔ་དགྲ་དར་བ་ཐམས་ཅད༴ ཕྱི་དགྲ་སེམས་པ་ཐམས་ཅད༴ བདུད་
ཀྱི་ཐོ་ངན་བྱེད་པ༴ བཙན་གྱི་རྟ་དྲེལ་འཁྲབ་པ༴ ཀླུའི་བྱད་དུ་བཅུག་པ༴ ལོ་སྐེག་ཟླ་སྐེག་ཞག་
སྐེག༴ ཆགས་ཆེ་ཉམས་ང་ཐམས་ཅད༴ མི་མཐུན་འགལ་རྐྱེན་བར་ཆད༴ བཟློག་གོ་བསྒྱུར་རོ་
དགྲ་ལ་བསྒྱུར། །ལོག་འདྲེན་བདུད་དང་བར་ཆད་དང༌། །ལྟས་ངན་དགྲ་བགེགས་བར་ཆད་
རྣམས། །འདི་ཡིས་བཟློག་པར་མཛད་དུ་གསོལ། །བདག་གིས་བཅོལ་བའི་ལས་རྣམས་

སྒྲུབས། །མཆོད་པ་རྣམས་དང་ཟན་དང་ཨརྒྷའི་ལྷག་མ་ཐམས་ཅད་སྣོད་དེར་བླུགས་ལ། བདག་གི་བསམ་པའི་
སྟོབས་དང་ནི། །དེ་བཞིན་གཤེགས་པའི་སྦྱིན་སྟོབས་དང༌། །ཆོས་ཀྱི་དབྱིངས་ཀྱི་སྟོབས་
རྣམས་ཀྱིས། །དོན་རྣམས་གང་དག་བསམ་པ་ཀུན། །དེ་དག་ཐམས་ཅད་ཅི་རིགས་པ། །
འཇིག་རྟེན་ཁམས་འདིར་མ་ལུས་པ། །ཐོགས་པ་མེད་པར་འབྱུང་འགྱུར་ཅིག །ཅེས་བདེན་སྟོབས་
ལན་གསུམ་བརྗོད་དེ། ཁྱད་པར་དུ་ཀླུའི་ནད་སེལ་ན། ཀླུའི་སྨན་སྣ་ཚོགས་དང་བའི་འོ་མ་གུང་དུ་བཤམས་ལ། འབྲས་ཡོས་དང་
ཡོས་མར་སྦྱར་བ་བླུག་གོ །གཞན་བགེགས་གང་གནོད་ཀྱང་སྔ་མའི་ཆོག་གོ །དེ་ནས་སློབ་དཔོན་གྱིས་འཁོར་རྣམས་ལ་བསྲུང་བ་
བྱས། གཏོར་མ་ཕྱི་ལ་གཏོང་བར་བྱ་སྟེ། དེའང་གཏོར་མའི་སྔོན་དུ་དུང་ལ་སོགས་པའི་སྒྲ་འགྲོ། གཏོར་མ་ཁྱེར་བ་དང་བུམ་ཆོག་
པས་གཡས་ངོས་ནས་རང་གི་ཁྲོ་བོའི་སྔགས་དྲག་ཏུ་བཟློས་ཤིང༌། བུམ་པའི་ཆུ་སྒྲེང་ཞིང་འགྲོའོ། །
སློབ་དཔོན་གྱིས་ཕྱིས་ནས་རྡོ་རྗེ་གསོར་ཞིང༌། དྲིལ་བུ་སིལ་ཞིང༌། ན་མ་ཙཎྜ་བཛྲ་ཀྲོ་དྷཱ་ཡ། ཧུ་ལུ་ཧུ་ལུ། ཏིཥྛ་
ཏིཥྛ། བྷནྡྷ་བྷནྡྷ། ཧ་ན་ཧ་ན་ཨ་མྲྀ་ཏེ་ཧཱུཾ་ཕཊ། ཅེས་སྔགས་བཟླས་ཤིང༌། རྐང་པ་ཁྲོ་བོའི་འགྲོས་ཀྱིས་འགྲོ་བར་
བྱའོ། །དེ་ནས་གནོད་པའི་བགེགས་ཡོད་པའི་སའམ། དགྲའི་ཡུལ་མཐོང་བའི་སར་སླེབ་པ་དང༌། བུམ་ཆུས་ཆོས་འབྱུང་བྲིས་པའི་
སྟེང་དུ་གཏོར་མ་བཞག་སྟེ། སློབ་དཔོན་གྱིས་ཧཱུཾ་མཛད་ཀྱི་ཕྱག་རྒྱ་བཅས་ལ། ངག་ཏུ། ན་མོ་རྗེ་བཙུན་རྩ་བ་དང་བརྒྱུད་
པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། ཕྱོགས་བཅུ་དུས་
གསུམ་གྱི་སངས་རྒྱས་རྣམས་ཀྱི༴ ལུང་དང་རྟོགས་པས་བསྡུས་པའི་དམ་པའི་ཆོས་རྣམས་
ཀྱི༴ ཐེག་པ་གསུམ་ལ་གནས་པའི་འཕགས་པའི་དགེ་འདུན་རྣམས་ཀྱི༴ དེ་བཞིན་གཤེགས་
པ་དང༌། །རྡོ་རྗེ་དང༌། །རིན་པོ་ཆེ་དང༌། །པདྨ་དང༌། །ལས་ཀྱི་རིགས་སུ་བཞུགས་པའི་ལྷ་
ཚོགས་རྣམས་ཀྱི༴ སྙིང་པོ་དང་ཕྱག་རྒྱ་དང་གསང་སྔགས་དང་རིགས་སྔགས་ཀྱི་ལྷ་ཚོགས་
རྣམས་ཀྱི༴ དོན་དམ་ཆོས་ཀྱི་དབྱིངས་རྣམ་པར་དག་ཅིང་བསམ་གྱིས་མི་ཁྱབ་པའི་བདེན་པ་
དང༌། ཀུན་རྫོབ་རྒྱུ་འབྲས་བསླུ་བ་མེད་པའི་བདེན་པ་དང༌། བྱ་བའི་རྒྱུད། སྤྱོད་པའི་རྒྱུད།
རྣམ་འབྱོར་རྒྱུད། རྣལ་འབྱོར་བླ་ན་མེད་པའི་རྒྱུད་དེ། །རྒྱུད་སྡེ་ཆེན་པོ་བཞི་དང་འབྲེལ་བ་ཡི་

དམ་ཞི་ཁྲོ་རབ་འབྱམས་ཀྱི་ལྷ་ཚོགས་རྣམས་ཀྱི༴ ཁྱད་པར་དུ་ཡང་རྡོ་རྗེ་རྣམ་པར་འཇོམས་
པའི་ལྷ་ཚོགས་རྣམས་ཀྱི༴ དཔལ་མགོན་དམ་པ་ཆོས་སྐྱོང་བའི་སྲུང་མ་ཡེ་ཤེས་ཀྱི་སྤྱན་དང་
ལྡན་པ། རྫུ་འཕྲུལ་གྱི་ཞབས་དང་ལྡན་པ་མཐུ་སྟོབས་ཀྱི་རྩལ་དང་ལྡན་པ་རྣམས་ཀྱི༴ ལས་
བྱེད་འཇིག་རྟེན་ཕོ་ཉ་དྲག་པོའི་མཐུ་རྩལ་ནུས་པ་ཅན་རྣམས་ཀྱི༴ བདེན་པ་ཆེན་པོའི་བྱིན་
གྱིས་བརླབས་ཀྱི༴ ཞེས་སྤྱིར་སྨོས་ནས། དགྲ་ཡིན་ན། སངས་རྒྱས་བསྟན་པའི་སྤྱི་དགྲ། དཔལ་ལྡན་བླ་
མའི་སྐུ་དགྲ། དམ་པའི་ཆོས་ཀྱི་སྨོད་དགྲ། དགེ་འདུན་ཚོགས་ཀྱི་སྡང་དགྲ། སྐྱེ་འགྲོ་སེམས་
ཅན་ཡོངས་ལ་འཚེ་བ་རྣམས་དང༌། ཁྱད་པར་དུ་རྣལ་འབྱོར་པ་བདག་ཅག་འཁོར་དང་བཅས་
པ་དམ་པའི་ཆོས་སྒྲུབ་པ་ལ་བར་དུ་གཅོད་པ་དང༌། སྦྱིན་པའི་བདག་པོ་འཁོར་དང་བཅས་
པའི་ལུས་ངག་ཡིད་གསུམ་ལ་གནོད་པར་བྱེད་ཅིང༌། བསམ་སྦྱོར་ཕྱིན་ཅི་ལོག་བྱེད་པའི་བྱད་
མ་འདི་ཞེས་སམ། སྔ་དགྲ་ལག་ཏུ་ཁྱེར་བ། ཕྱི་དགྲ་ཡིད་ལ་སེམས་པ། ད་ལྟ་དངོས་སུ་སྦྱོར་
བའི་ལས་ངན་གྱི་དགྲ་བོ་བསམ་པ་ངན་པ་སྦྱོར་བ་རྩུབ་པ་ཕོད་འཛུགས་པ། དོ་བསྡོ་བ་འདི་
རྣམས་ཀྱི་ཕོ་ལྷ། དགྲ་ལྷ། ཞང་ལྷ། ཡུལ་ལྷ། ལྷན་ཅིག་སྐྱེས་པའི་ལྷ། སྲོག་གི་ལྷ། བསྲུང་
སྐྱོབས་རྒྱུད་བསྐུལ་བའི་འཇིག་རྟེན་འདས་མ་འདས་གང་ཡིན་ཡང་རུང༌། མཐོ་སྲིད་པའི་རྩེ་
མོ་ནས། དམའ་དམྱལ་ཁམས་ཡན་ཆོད། བར་སྟོང་གསུམ་གྱི་འཇིག་རྟེན་གྱི་ཁམས་ཕྱོགས་
བཞི་མཚམས་བརྒྱད་གང་ན་གནས་པ་ཐམས་ཅད་ཉོན་ཅིག །ཅེས་པ་དང༌། ནད་ཡམ་སོགས་བགེགས་
ཡིན་ན། བདག་ཅག་སློབ་དཔོན་ཡོན་མཆོད་རྣམས་ཀྱི་གནས་ལུས་ལོངས་སྤྱོད་འཁོར་ཚོགས་
དང༌། ཆོས་སྤྱོད་དང༌། དཔལ་འབྱོར་བདེ་སྐྱིད་ལ་གནོད་པར་བྱེད་པ་དང༌། བསྟན་པ་དང་
འཕྲིན་ལས་ལ་བར་དུ་གཅོད་པའི་འབྱུང་པོ་གདོན་བགེགས། ལྷ་ཀླུ་གནོད་སྦྱིན། ལྷ་མ་ཡིན།
རྒྱལ་འགོང་བདུད། བཙན། མ་མོ་དལ་ཡམས་ཀྱི་བདག་མོ་ལ་སོགས་པ། སྣང་སྲིད་ལྷ་སྲིན་
སྡེ་བརྒྱད་ཀྱི་རིགས་གང་ཡིན་ཡང་རུང༌། ཞེས་འདོན་པ་སྤོ། མཆོད་སྦྱིན་གྱི་གཏོར་མ་གཟུགས་སྒྲ་

དྲི་རོ་རེག་བྱ་འདོད་པའི་ཡོན་ཏན་ལྔ་དང་ལྡན་པ་འདི་དང༌། བཟློག་གླུད་ཕུང་པོ་དང་ཁམས་
དང་སྐྱེ་མཆེད་དང་དབང་པོ་དྲུག་དང༌། ཡན་ལག་ཉིང་ལག་དོན་སྙིང་ཐམས་ཅད་ཚང་ཞིང༌།
གོས་རྒྱན་སྣ་ཚོགས་དང་བཅས་པ་འདིས་ཚིམ་པར་གྱིས་ལ། ཁྱེད་རྣམས་གནོད་ཅིང་གདུག་
པའི་བསམ་སྦྱོར་ཉེ་བར་ཞི་ནས་རང་གི་གནས་སུ་འགྲོ་བར་གྱིས་ཤིག །གང་དག་བསམ་
སྦྱོར་ངན་པ་དེ་དག་མི་གཏོང་ན། དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་
པའི་ཡེ་ཤེས་ཀྱི་རྡོ་རྗེ་རབ་ཏུ་འབར་བས་མགོ་བོར་བསྣུན་ཞིང་བསྐལ་པའི་མེས་ཚིག་པར་
གྱུར་ཅིག །བདག་ཅག་སློབ་དཔོན་ཡོན་མཆོད་རྣམས་ཀྱི་ལུས་ལ་གནོད་པའི་ནད་བཞི་བརྒྱ་
རྩ་བཞི། གདོན་སྟོང་ཕྲག་བརྒྱད་ཅུ། ནད་ཡམས་དལ་ཁ་ཐམས་ཅད་ཕྱིར་བཟློག་པར་གྱུར་
ཅིག །སྔོན་ཀྱི་ལས་དང་འཕྲལ་གྱི་རྐྱེན་ལས་གྱུར་པའི་འབྱུང་པོ་མི་དང་མི་མ་ཡིན་པའི་གནོད་
པ་འཁོན་གྲིབ་ལྟས་ངན་བྱུར་དང་སྐལ་བ་ངན་པ་ཐམས་ཅད་ཕྱིར་བཟློག་པར་གྱུར་ཅིག །ཕ་
རོལ་ཀྱི་མཐུ་དང་བྱད་ཁ་མནན་གཏད་འཁྲུལ་འཁོར་ལ་སོགས་པའི་རྦོད་གཏོང་ཐམས་ཅད་
ཕྱིར༴ དེས་བཟླས་པའི་སྔགས་དང་བྱད་ཁ་རྦད་འདྲེ་ཐམས་ཅད་དེ་ཉིད་ལ་བཟློག་པར༴ རྨི་
ལམ་ངན་པ་དང༌། མཚན་མ་ངན་པ་དང༌། ལྟས་ངན་པ་དང༌། ལོ་སྐེག་ཟླ་སྐེག་ཞག་སྐེག་ཟ་
མའི་སྐེག་ཆགས་ཆེ་ཉམས་ང་བ་བཀྲ་མི་ཤིས་པ་ཐམས་ཅད་ཕྱིར༴ གཞན་ཡང་སྡང་བར་བྱེད་
པའི་དགྲ། གནོད་པར་བྱེད་པའི་བགེགས་གཟའ་དང་རྒྱུ་སྐར། དམུ་དང་བདུད། བཙན་དང་
གཤིན་རྗེ། ཀླུ་གཉན་ས་བདག །རྒྱལ་འགོང་ཐེ་རང༌། དམ་སྲི་སེན་མོའི་རིགས་ཀྱི་གནོད་
པ་ཐམས་ཅད་ཕྱིར༴ མདོར་ན་བདག་དང་ཡོན་བདག་འཁོར་དང་བཅས་པའི་ཕྱི་ནང་གསང་
གསུམ་གྱི་ཉོན་མོངས་བར་ཆད་མི་མཐུན་པའི་ཕྱོགས་ཐམས་ཅད་ཕྱིར་བཟློག་པར་གྱུར་ཅིག།
མེད་པར་གྱུར་ཅིག །ཞི་བར་གྱུར་ཅིག །མི་འབྱུང་བར་གྱུར་ཅིག །དཀོན་མཆོག་བསླུ་བ་མེད་
པ་དང༌། །ཆོས་ཉིད་བདེན་པའི་བྱིན་རླབས་ཀྱིས། །དགྲ་བགེགས་གནོད་པ་བཟློག་པ་དང༌། །

བསྲུང་སྐྱོབས་མཐུ་དང་ལྡན་གྱུར་ཅིག །ཨོཾ་སརྦ་དུཥྚན་པྲ་ཏྱངྒི་ར་ཕཊ། རཀྵ་རཀྵ་ཀུ་རུ་སྭཱཧཱ།
ཞེས་གཏོར་མ་དྲག་ཏུ་འཕངས། ལྷག་མ་མ་ལུས་པར་བྱ། གཏོར་མ་ཁ་ཕུབ་བ་ལ་རྡོག་པ་གཡོན་པས་མནན་སྟངས་ཙམ་བྱ། ན་
མོ་རཏྣ་ཏྲ་ཡཱ་ཡ། ན་མ་ཤྩཎྜ་བཛྲ་པཱ་ན་ཡེ། མཧཱ་ཡཀྵ་སེ་ན་པ་ཏ་ཡེ། ན་མོ་བཛྲ་ཀྲོ་དྷཱ་ཡ། མཧཱ་
དཾཥྚོཊ་ཀ་ཊ་བྷཻ་ར་ཝཱ་ཡ། ཨ་སི་མུ་ས་ལ། བ་ར་ཤུ་པ་ཧསྟཱ་ཡ། ཨོཾ་བཛྲ་ཨ་མྲྀ་ཏ་ཀུཎྜ་ལི། ཁ་ཁ་
ཁཱ་ཧི་ཁཱ་ཧི། ཧུ་ལུ་ཧུ་ལུ། ཏིཥྛ་ཏིཥྛ། བྷནྡྷ་བྷནྡྷ། ཧ་ན་ཧ་ན། ད་ཧ་ད་ཧ། གརྫ་གརྫ། བི་སྤོ་ཊ་ཡ་
བི་སྤོ་ཊ་ཡ། སརྦ་བིགྷྣཱན། བི་ནཱ་ཡ་ཀཱ་ན། མཧཱ་ག་ན་པ་ཏི། ཛི་ཝི་ཏ། ཨནྟ་ཀ་ར་ཡ་ཧཱུཾ་ཕཊ་སྭཱཧཱ།
ཨོཾ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུཾ་ཕཊ། ཅེས་དྲག་ཏུ་བཟླས་སོ། །དགྲ་ལ་བྱེད་ན། མཁར་ངོས་ལ་རྒྱག །ཀླུའི་གནོད་
པ་བཟློག་ན། ཆུ་བོར་སྐྱལ་ལོ། །
དེ་ནས་ཀུན་གྱི་ཕྱི་མིག་མི་བལྟ་བར་སློབ་དཔོན་གྱིས་རྟིང་མནན་ཏེ། བསྲུང་བའི་སྔགས་བཟློས་ཤིང་ལོག་ལ། གོང་གི་
བདག་བསྐྱེད་ཀྱི་ཡེ་ཤེས་པ་ཕྱུང་ལ་མཆོད་བསྟོད་བསྡུས་པ་བྱེད། མ་ཕྱུང་པར་རྣལ་འབྱོར་བླ་མེད་ལྟར་བྱེད་ན། རང་ཉིད་ལ་མཆོད་
བསྟོད་བྱས་ལ། རྡོ་རྗེ་སེམས་དཔའི་ཡི་གེ་བརྒྱ་བ་ཅི་རིགས་བཟླས་ནས། མ་འབྱོར་པ་དང་ཉམས་པ་དང༌། །ཞེས་
སོགས་བཟོད་གསོལ་དང༌། ཡེ་ཤེས་པ་ཕྱུང་ན། བཛྲ་མུཿ ནམ་མཁའི་ཡེ་ཤེས་པ་རང་བཞིན་གྱི་གནས་སུ་
གཤེགས། རང་གི་དཔྲལ་བར་ཨོཾ། མགྲིན་པར་ཨཱཿ སྙིང་གར་ཧཱུཾ། དགེ་བ་འདི་ཡིས་མྱུར་དུ་
བདག །རྡོ་རྗེ་རྣམ་འཇོམས་འགྲུབ་གྱུར་ནས། །སོགས་དང༌། སྟོན་མཆོག་དམ་པ་སོགས་དང༌། ཞི་བ་
ཆགས་བྲལ་སོགས། །ཚོགས་ཀྱི་དམ་པ་སོགས་བཀྲ་ཤིས་བྱའོ། །དཀྱིལ་འཁོར་གྱི་ལས་ཀྱི་རྗེས་མི་མངོན་པར་བྱའོ། །
ཕན་ཡོན་ནི་ངེས་པར་འཆི་བ་བསླུ་བ་དང༌། གཞན་གྱི་རྦོད་གཏོང་ཕྱིར་བཟློག་པ་དང༌། གདུག་པའི་ཀླུའི་གནོད་པ་སེལ་བ་དང༌།
རིམས་ནད་ལ་སོགས་པ་བསྲུང་བར་ནུས་པ་དང༌། སྡང་བའི་དགྲ་བརླག་པར་བྱེད་པ་ལ་སོགས་པ་ཕན་ཡོན་དཔག་ཏུ་མེད་ཀྱང༌།
འདིར་གཙོ་བོར་རང་གི་གནོད་པ་བསྲུང་ཞིང༌། གཞན་གྱི་གནོད་པ་བཟློག་པ་ཡིན་ནོ། །དེ་ལྟར་གཏོར་མའི་ཆོ་ག་གསལ་བར་
བྱས་པ་ཡིས། །དགེ་བ་འདི་ཡིས་འདི་བྱེད་སྐྱེ་བོ་མ་ལུས་རྣམས། །གདུག་པའི་གདོན་ལས་རྣམ་གྲོལ་ཚེ་རིང་ནད་མེད་དང༌། །བདེ་
བ་ཕུན་སུམ་ཚོགས་པའི་འབྲས་བུ་མྱུར་འབྱིན་ཤོག །དོན་གཉེར་འགའ་ཞིག་གིས་ནན་གྱིས་བསྐུལ་བ་ལ་བརྟེན། ཁ་འབར་མའི་

གཏོར་ཆེན་གྱི་ཆོ་ག་བ་རི་བའི་མན་ངག །སློབ་དཔོན་བསོད་ནམས་རྩེ་མོས་སྦྱར་བར་གྲགས་པ་ལ་ཡིག་ནོར་དང་ལྷད་དུ་མངོན་པ་
ཚོ་སྤངས། ཅུང་ཟད་ཁ་བསྐོངས་བྱས་པ་ནི་ཀུན་དགའ་སྙིང་པོས་ཡིན་ནོ།། །།མངྒ་ལཾ། གཅིག་ཞུས་དག 

༄༅། །ཇ་མཆོད་བདུད་རྩིའི་འབྱུང་གནས་དང་རིགས་ཀུན་ཁྱབ་བདག་
བཞུགས་སོ། །
༄༅། །ཨོཾ་སྭཱ་སྟི། ཇ་མཆོད་བདུད་རྩིའི་འབྱུང་གནས་ཞེས་བྱ་བ། བླ་མ་ལ་ཕྱག་འཚལ་ལོ། །རྣམ་དག་
ཡིད་འོང་བདུད་རྩིའི་རྒྱ་མཚོ་ཆེ། །ཐ་མལ་འཁྲུལ་བའི་སྣང་བ་རབ་སྦྱངས་ཤིང༌། །ཡེ་ཤེས་
ཆེན་པོའི་ངོ་བོར་བྱིན་གྱིས་བརླབས། །ཏིང་འཛིན་སྔགས་དང་ཕྱག་རྒྱས་རྒྱ་ཆེར་སྤེལ། །ཨོཾ་
ཨཱཿཧཱུཾ། འདི་ནི་ཡིད་ལ་བསམས་པས་ཀྱང་འགྲུབ་བོ། །རབ་འབྱམས་ནམ་མཁའི་མཐའ་ཀླས་པར། །ལྷ་
རྫས་མཆོད་པ་དཔག་མེད་སྤྲུལ། །ཚད་མེད་མཆོད་སྤྲིན་གསང་སྔགས་དང༌། །ཡིད་སྤྲུལ་སྨོན་
ལམ་སྟོབས་ལས་བྱུང༌། །བདག་པོས་ཡོངས་སུ་མ་བཟུང་དང༌། །བདག་གཞན་ལོངས་སྤྱོད་
ཐམས་ཅད་ཀྱང༌། །མཚན་འཛིན་དྲི་མ་ཀུན་སྤངས་ནས། །ཞིང་ཀུན་གང་བར་བྱས་ཏེ་འབུལ། །
ཀུན་བཟང་རྣམ་འཕྲུལ་རྗེས་འགྲོ་བ། ཁ་དོག་དྲི་རོ་རེག་བྱའི་མཆོག །སྤྲོས་བྲལ་ཟུང་འཇུག་
བདེ་བའི་རོ། །ཡེ་ཤེས་མཆོད་ཡོན་བླ་ན་མེད། ཁྱབ་བདག་རྗེ་བཙུན་ཆོས་ཀྱི་རྗེ། །རྩ་བའི་
བླ་མར་མཆོད་པ་འབུལ། །ཡི་དམ་དཀྱིལ་འཁོར་ལྷ་ཚོགས་དང༌། །མཆོད་འོས་རྒྱ་མཚོར་
བཞེས་སུ་གསོལ། །མཆོད་བྱ་མཆོད་བྱེད་མ་དམིགས་ཀྱང༌། །གཉིས་མེད་ཡེ་ཤེས་རང་སྣང་
དུ། །ཟག་མེད་བདེ་ཆེན་འཕེལ་བ་དང༌། །ཚོགས་གཉིས་འབྱོར་བའི་གཙོ་བོར་ཤོག །ཅེས་པའང་
རང་གི་སློབ་མ་གྲགས་པ་བཟང་པོས་བསྐུལ་ནས། ཏཱ་ར་ནཱ་ཐས་སྦྱར་བ་སྟེ། ས་གའི་ཟླ་བའི་ཚེས་དྲུག་ལ་དིང་རི་གླང་བསྐོར་དུའོ། །
དགེ་ལེགས་འཕེལ། །
༄༅། །ན་མོ་གུ་རུ། རིགས་ཀུན་ཁྱབ་བདག་རྡོ་རྗེ་འཆང༌། །འཁོར་ལོ་སྡོམ་པ་འབར་
བའི་གཙོ། །ཡེ་ཤེས་བདུད་རྩིའི་མཆོད་པ་འབུལ། །མཆོག་དང་ཐུན་མོང་དངོས་གྲུབ་སྩོལ། །

སྤྱོད་པའི་རྡོ་རྗེ་བྷ་ཧུ་ལ། །རོང་ཟོམ་ལོཙྪ་འབམ་རོང་པ། །ཡེ་ཤེས་བདུད་རྩིའི་མཆོད་པ་
འབུལ། །མཆོག་དང་ཐུན་མོང་དངོས་གྲུབ་སྩོལ། །ཨ་ཝ་དྷཱུ་ཏཱི་ཞང་སྟོན་རྗེ། །གཉོས་ཆེན་སངྒྷ་
བྷ་དྲའི་ཞབས། །ཡེ་ཤེས་བདུད་རྩིའི་མཆོད་པ་འབུལ། །མཆོག་དང་ཐུན་མོང་དངོས་གྲུབ་
སྩོལ། །འཇམ་དབྱངས་ཆོས་རྗེ་པཎྜི་ཏ། །གྲུབ་པའི་དཔའ་པོ་ས་སྐྱོང་མཚན། །ཡེ་ཤེས་བདུད་
རྩིའི་མཆོད་པ་འབུལ། །མཆོག་དང་ཐུན་མོང་དངོས་གྲུབ་སྩོལ། །སྲིད་ཞིའི་དཔལ་གྱུར་འགྲོ་
བའི་མགོན། །ལུང་རྟོགས་བསྟན་པའི་རྒྱལ་མཚན་འཛིན། །འཇམ་མགོན་ཀུན་དགའ་སྙིང་
པོའི་ཞབས། །རྩ་བརྒྱུད་བླ་མར་མཆོད་པ་འབུལ། །རྒྱལ་བ་སྲས་བཅས་ཐམས་ཅད་དང༌། །
བསྟན་སྲུང་དམ་ཅན་རྒྱ་མཚོ་ལའང༌། །ཡེ་ཤེས་བདུད་རྩིའི་མཆོད་པ་འབུལ། །མཆོག་དང་
ཐུན་མོང་དངོས་གྲུབ་སྩོལ།། །།མངྒ་ལཾ།
༄༅། །བསངས་མཆོད་བཞུགས་སོ། །
ཨོཾ་ཨ་མྲྀ་ཏེ་ཧཱུཾ་ཕཊ། སྭ་བྷཱ་ཝས་སྟོང་པར་སྦྱངས། ཧཱུཾ་ལས་བྱུང་བའི་བསངས་མཆོད་གཟུགས་
སྒྲ་དྲི་རོ་རེག་བྱ་འདོད་པའི་ཡོན་ཏན་ལྔ་དང་ལྡན་པ་བཟང་ཞིང་རྒྱ་ཆེ་བ་ནམ་མཁའི་ཁམས་
ཐམས་ཅད་གང་བར་གྱུར། ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུཏྒ་ཏེ་སྥ་ར་ཎ་
ཨི་མཾ་ག་ག་ན་ཁཾ་སྭཱཧཱ། ཞེས་ལན་གསུམ་གྱིས་བྱིན་གྱིས་བརླབས།
ན་མོ་རྩ་བརྒྱུད་བླ་མ་འཁོར་བཅས་དང༌། །ཡི་དམ་དཀྱིལ་འཁོར་ལྷ་ཚོགས་དང༌། །མཁའ་
འགྲོ་ཆོས་སྐྱོང་སྲུང་མའི་ཚོགས། །སངས་རྒྱས་བྱང་ཆུབ་སེམས་དཔའ་དང༌། །ཉན་ཐོས་རང་
རྒྱལ་འཕགས་ཚོགས་བཅས། །ལྷ་ཀླུ་གནོད་སྦྱིན་དྲི་ཟ་དང༌། །སྡེ་བརྒྱད་འབྱུང་པོའི་ཚོགས་
རྣམས་ཀུན། །མཆོད་སྤྲིན་རྒྱ་མཚོ་འདི་བཞེས་ཤིག ཁྱད་པར་ཡུལ་ཕྱོགས་འདིར་གནས་པའི། །

གཞི་བདག་མཐུ་ཆེན་འདི་ཞེས་པ། །འཁོར་བཅས་རྣམས་ལ་མཆོད་པར་འབུལ། །གཞན་
ཡང་གཞི་བདག་གནས་བདག་དང༌། །གྲོང་བདག་གཉུག་མར་གནས་པ་དང༌། །གློ་བུར་
ལྷགས་པ་ཐམས་ཅད་ཀྱང༌། །བསངས་མཆོད་འདི་ཡིས་ཚིམ་པར་ཤོག །དངོས་བཤམས་
འདི་ལ་བརྟེན་ནས་ཀྱང༌། །དཀོན་མཆོག་གསུམ་གྱི་བྱིན་བརླབས་དང༌། །ཆོས་ཉིད་བདེན་
པའི་མཐུ་སྟོབས་ཀྱིས། །དགོས་འདོད་ཐམས་ཅད་འབྱུང་བར་ཤོག །མཛེས་པའི་གཟུགས་
དང་སྙན་པའི་སྒྲ། །དྲི་ཞིམ་བདུད་རྩིའི་རོ་མཆོག་བརྒྱ། །སྣ་ཚོགས་རེག་བྱའི་བདེ་མཆོག་བརྒྱ།
ཁང་བཟང་ཡུལ་འཁོར་སྐྱེད་མོས་ཚལ། །སྣ་ཚོགས་ཟས་དང་སྣ་ཚོགས་གོས། །གཡོག་འཁོར་
རྣམ་པ་མང་པོ་དང༌། །བང་མཛོད་ནོར་དང་འབྲུ་ལ་སོགས། །རྐང་འགྲོ་ནོར་དང་གྲོགས་ལ་
སོགས། །སྲིད་ཞིའི་མགྲོན་པོ་ཁྱེད་རྣམས་ལ། །གང་ལ་གང་འདོད་ལོངས་སྤྱོད་ནི། །ཇི་སྲིད་
འཁོར་བ་མ་སྟོང་བར། །མཁོ་དགུ་ཐམས་ཅད་འབྱུང་བར་ཤོག །གནོད་པ་ཐམས་ཅད་ཞི་གྱུར་
ཅིག །ཉམས་པ་ཐམས་ཅད་གསོས་གྱུར་ཅིག །མཐུ་སྟོབས་གཟི་བརྗིད་རྒྱས་གྱུར་ཅིག །བདེ་
སྐྱིད་ཐམས་ཅད་འཕེལ་གྱུར་ཅིག །མི་གཙང་གྲིབ་སོགས་དག་གྱུར་ཅིག །འཁོན་དང་འཁྲུག་
པ་ཞི་བར་ཤོག །མདོར་ན་དཔལ་འབྱོར་གོང་འཕེལ་བས། །མྱུར་དུ་སངས་རྒྱས་ཐོབ་གྱུར་
ཅིག །བདག་ཅག་དཔོན་སློབ་ཡོན་མཆོད་ཀྱི། །མི་མཐུན་བར་ཆད་ཀུན་ཞི་ཞིང༌། །ཚེ་དང་
བསོད་ནམས་ལོངས་སྤྱོད་དང༌། །དབང་ཐང་ཡར་ངོ་བཞིན་དུ་འཕེལ། །ལོག་པར་ལྟ་བའི་
དགྲ་བགེགས་རྣམས། །རྡུལ་ཕྲན་ཙམ་ཡང་མེད་པར་མཛོད། ཁྱད་པར་དཔལ་ལྡན་བླ་མ་ཡི། །
བཀའ་དང་དམ་ལས་མ་འདའ་བར། །རྒྱལ་བའི་བསྟན་པ་རྒྱས་པ་དང༌། །ཡུལ་ཕྱོགས་བདེ་
སྐྱིད་འཕེལ་བ་དང༌། །ཆོས་གྲྭ་དགེ་འདུན་ལོངས་སྤྱོད་སོགས། །རྟག་ཏུ་འཕེལ་བའི་འཕྲིན་
ལས་མཛོད། །མི་དང་མི་མིན་འབྱུང་པོའི་ཚོགས། །གནོད་པ་ཐམས་ཅད་སེལ་བ་དང༌། །ལོ་
ཏོག་ལ་སོགས་ཕུན་སུམ་ཚོགས། །ནད་མེད་བདེ་བའི་གདོང་གྲོགས་མཛོད། །ཡིད་ལ་བསམ་

པའི་དོན་ཀུན་འགྲུབ་པ་དང༌། །སྲིད་གསུམ་ཕན་དང་བདེ་བའི་དཔལ་འབར་ཞིང༌། །མི་
མཐུན་རྐྱེན་ཀུན་དབྱིངས་སུ་ཞི་བ་དང༌། །ཆོས་དང་དཔལ་འབྱོར་རྒྱས་པའི་བཀྲ་ཤིས་ཤོག།
ཅེས་པའང་ཏཱ་ར་ནཱ་ཐས་སྨྲས་པའོ།། །།ཞུས་དག མངྒ་ལཾ།
༄༅། །སེང་གདོང་མའི་བཟློག་པ་བཞུགས་སོ། །ཨོཾ་སྭཱ་སྟི། སངས་རྒྱས་ཆོས་ཚོགས་མ་ཚར་གསུམ།
ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ། སྟོང་པའི་དབྱིངས་སུ་ཧཱུཾ་ལས་བསྲུང་འཁོར་ནང༌། །
ཨེ་ལས་ཆོས་འབྱུང་པད་ཉི་དབུགས་བྲལ་སྟེང༌། ཧཱུཾ་ལས་རང་ཉིད་ཁམས་གསུམ་ཁྱབ་པའི་
སྐུ། །ཕྱི་ནང་གསང་བའི་མི་མཐུན་ཕྱོགས་ཀུན་འཇོམས། །སྐུ་མདོག་སྔོན་མོ་ཞལ་གཅིག་
ཕྱག་གཉིས་མ། །གྲི་ཐོད་ཁ་ཊྭཱཾ་རུས་པའི་རྒྱན་གྱིས་བརྒྱན། །གཡས་བསྐུམ་གཡོན་བརྐྱང་
མེ་དཔུང་ཀློང་ན་བཞུགས། །སེང་གདོང་མཁའ་འགྲོའི་གཙོ་ལ་ཕྱག་འཚལ་ལོ། །འཁོར་
ཚོགས་རྣལ་འབྱོར་མ་ནི་བྱེ་བས་བསྐོར། །ཨོཾ་ཨཱཿཧཱུཾ་ཞེས་སྐུ་གསུང་ཐུགས་རྗེ་རྗེ། །མི་བསྐྱོད་
དབུ་རྒྱན་དམ་ཡེ་དབྱེར་མེད་འདྲེས། །མཆོད་པའི་སྤྲིན་དང་བསྟོད་དབྱངས་རྒྱ་མཚོས་ཁྱབ།
ཨཿཀཿསཿམཿརཿཙཿཤཿདཿ རཿསཿམཿརཿཡཿཕཊཿ ཅེས་ཉེར་གཅིག་སོགས་བཟླས་ལ། རྗེ་བཙུན་
རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌།
སངས་རྒྱས་ཀྱི༴ ཆོས་ཀྱི༴ དགེ་འདུན་གྱི༴ མཁའ་འགྲོ་མ་སེང་གེའི་གདོང་བ་ཅན་ལ་འཁོར་
འཇིག་རྟེན་དང་འཇིག་རྟེན་ལས་འདས་པའི་མཁའ་འགྲོ་མ་བྱེ་བ་འབུམ་གྱིས་བསྐོར་བ་དང་
བཅས་པ་རྣམས་ཀྱི༴ བདེན་པ་ཆེན་པོས་བྱིས་གྱིས་བརླབས་ཀྱིས། བདག་ཅག་དཔོན་སློབ་
ཡོན་མཆོད་འཁོར་དང་བཅས་པ་རྣམས་ལ་གནོད་ཅིང་འཚེ་བའི་དགྲ་བགེགས་གདུག་པ་ཅན་
ཐམས་ཅད་དང༌། ནད་རིམས་དང༌། ཡམས་དང༌། སྡེ་བརྒྱད་འབྱུང་པོའི་གནོད་པ་དང༌། རྨི་
ལམ་ངན་པ་དང༌། མཚན་མ་ངན་པ་དང༌། ལྟས་ངན་པ་དང༌། ལོ་སྐེག །ཟླ་སྐེག ཞག་སྐེག།
ཆགས་ཆེ་ཉམས་ང༌། །བྱད་ཁ་རྦོད་གཏོང་ལ་སོགས་པ་མདོར་ན་མི་མཐུན་པའི་ཕྱོགས་

ཐམས་ཅད་བཟློག་པར་གྱུར་ཅིག །ཞི་བར་གྱུར་ཅིག །རབ་ཏུ་ཞི་བར་གྱུར་ཅིག ཁྲོ་མོ་འབར་
བའི་ཚོགས་རྣམས་ཀྱིས། །དགྲ་བགེགས་རྣམས་ནི་ཐམས་ཅད་ཀྱི། །ལུས་ངག་ཐལ་བ་རྡུལ་དུ་
རློག །རྣམ་ཤེས་ཆོས་ཀྱི་དབྱིངས་སུ་སྒྲོལ། །ཞེས་པ་འདིའང་ཏཱ་ར་ནཱ་ཐས་སྨྲས་པའོ།། །།གཅིག་ཞུས།
༄༅། །བར་དོའི་ངོ་སྤྲོད་མདོ་ཙམ་བརྗོད་པ་བཞུགས་སོ། །ན་མོ་གུ་རུ། བར་དོའི་ངོ་སྤྲོད་མདོ་ཙམ་ནི། འདི་སྐད་
ཅེས་བྱ་སྟེ། འཇིག་རྟེན་ཕ་རོལ་དུ་དུས་ལས་འདས་པ་ཆེ་གེ་མོ་ཞེས་བྱ་བ་ཉོན་ཅིག །སྤྱིར་སྐྱེས་
པའི་ཐ་མ་ནི་འཆི། འདུས་པའི་ཐ་མ་ནི་འབྲལ། འདུས་བྱས་མི་རྟག་པའི་རང་བཞིན་ཡིན་
ཞིང༌། ཁྱད་པར་དུ་འདི་ཞེས་བྱ་བ་ཁྱོད་ཀྱང༌། སྔོན་གྱི་ལས་ཟད་པའམ་འཕྲལ་གྱི་རྐྱེན་དྲག་པོ་
ལ་བརྟེན་ནས་མདང་ཞག་ཚེའི་དུས་བྱས་ཏེ། མི་རྟག་པའི་མཚན་ཉིད་བསྟན། ད་ལྟ་སྲིད་པ་
བར་དོ་ན་ཡོད་ཚོད་དུ་གདའ། དེ་ལ་གདམས་པ་ཟབ་མོའི་གནད་ནས་བཟུང་སྟེ། ཆོ་ག་དང་
ངོ་སྤྲོད་མ་ཚར་གྱི་བར་དུ། རིག་པ་སེམས་ཀྱི་རང་སོ་བཟུང༌། མིང་བྱང་བྲིས་མ་དང་བཅས་
པ་འདི་ལ་རྟེན་བཅས་ཏེ། ལྷན་ནེ་བག་ཕབ་ལ་ལེགས་པར་ཉན་འཚལ། དེ་ཡང་བར་དོ་ལ་
བར་དོར་ཤེས་པ་གལ་ཆེ། བར་དོར་ངོ་ཤེས་ནས་ཀྱང་དགེ་བ་ལ་འདུན་པ་བསྒྱུར་བ་གལ་ཆེ།
འདུན་པ་དེ་ཡང་གནས་ལུགས་ངང་{མུ་[དུ]་འབྱོར་བ་གལ་ཆེའོ། །འདིར་བར་དོའི་གདམས་
ངག་བསྟན་པ་ལ། བར་དོའི་མཚན་ཉིད། བར་དོའི་རྟགས། བར་དོའི་སྣང་བ། དེར་གདམས་
ངག་ཇི་ལྟར་སྒོམ་པའི་ཚུལ། དེ་ལས་གནས་ལུགས་ངོ་འཕྲོད་ནས་གྲོལ་བའི་ཚུལ་ཏེ་ལྔའོ། །
དང་པོ་བར་དོའི་མཚན་ཉིད་ནི། ཆོས་མངོན་པ་མཛོད་ལས། སྔོན་དུས་སྲིད་འབྱུང་ཤ་

ཚུགས་ཅན། །དེ་ནི་འཆི་བའི་སྔོན་རོལ་ཏེ། །སྐྱེ་བའི་སྐད་ཅིག་ཕན་ཆད་དོ། །རིགས་མཐུན་
ལྷ་མིག་དག་པས་མཐོང༌། །ལས་ཀྱི་རྫུ་འཕྲུལ་ཤུགས་དང་ལྡན། །དབང་པོ་ཀུན་ཚང་ཐོགས་
མེད་རྒྱུ། །མི་ལྡོག་དེ་ནི་དྲི་ཟའོ། །ཞེས་གསུངས་ཤིང༌། འདིར་སྔོན་ཞེས་བྱ་བ། སྔར་བྱུང་ཟིན་
ལ་མི་ཟེར། རྒྱ་སྐད་དུ་པུརྦ་ཞེས་བྱ་བ་སྔོན་དང་ཤར་དང་མདུན་གསུམ་ལ་འཇུག་པ་ལས།
འདིར་ལོ་ཙཱ་བས་སྔོན་ཞེས་པར་བསྒྱུར་ཡང༌། དོན་ལ་མདུན་ཡིན་པས་ད་ཕྱིན་ཆད་ཡོང་རྒྱུའི་
དོན་ཡིན་ལ། དེ་ཡང་གནས་སྐབས་གཞན་དུ་བར་མ་ཆོད་པར་འཕྲལ་དུ་འབྱུང་རྒྱུ་ལ་ཟེར་བ་
ཡིན་ནོ། །དེ་ལ་ལུས་ཀྱི་རྣམ་པ་དབྱིབས་ཀྱི་ཁྱད་པར་ནི། གང་དུ་སྐྱེ་བ་ལེན་པར་འགྱུར་བའི་
གཟུགས་དེ་འདྲ་བ་སྟེ། མིར་སྐྱེ་ན་བར་དོ་ཡང་མིའི་གཟུགས་དང༌། དུད་འགྲོར་སྐྱེ་ན་བར་དོ་
ཡང་དུད་འགྲོའི་གཟུགས་སུ་འབྱུང་བ་སོགས་ཡིན་ཏེ། འོན་ཀྱང་སྐྱེ་བ་སྔ་མའི་བག་ཆགས་
ཀྱིས་སྐྱེ་བ་སྔ་མ་གང་དུ་སྐྱེས་པ་དེའི་གཟུགས་སུ་ཡོད་སྙམ་པ་དང༌། དེ་དུས་ཀྱི་འགྲོ་བ་དེ་
ཀ་ཡིན་པའི་རློམ་སེམས་བར་དོ་རང་ལ་འབྱུང་སྲིད་དེ་འཁྲུལ་བ་ཡིན། དུས་ཀྱི་ཁྱད་པར་ནི།
འཆི་སྲིད་ཅེས་བྱ་བ་དྲན་མེད་བརྒྱལ་བ་ལྟ་བུ་ཞིག་ཡོད་པ་ལ། དེ་སངས་ནས་འགྲོ་བ་རིགས་
དྲུག་ཏུ་སྐྱེ་བ་མ་བླངས་ཀྱི་བར་དེར་ཡིན། ལུས་ཀྱི་ཁྱད་པར་ནི། འབྱུང་ལུས་རགས་པ་མེད།
ཤིན་ཏུ་ཕྲ་ཤིང་དྭངས་པའི་འབྱུང་བ་ལ་བརྟེན་པ་ཡིན་པས། འཛམ་བུ་གླིང་དུ་སྐྱེ་འགྱུར་གྱི་
བར་དོ་གཅིག་གིས་འཛམ་བུ་གླིང་དུ་སྐྱེ་བར་འགྱུར་བའི་བར་དོ་གཞན་མཐོང༌། བ་ལང་སྤྱོད་
དང་གླིང་གཞན་དུ་སྐྱེ་བར་འགྱུར་བའི་བར་དོ་མི་མཐོང༌། དེས་མཚོན་ནས་གཞན་ཐམས་ཅད་
ལ་ཡང་འདྲ་སྟེ། གནས་དང་རིགས་མཐུན་པའི་བར་དོ་ནང་ཕན་ཚུན་གྱིས་མཐོང༌། གནས་
རིགས་མི་མཐུན་པའི་བར་དོ་དང༌། འགྲོ་བ་རིགས་དྲུག་གི་སེམས་ཅན་མངོན་ཤེས་མ་ཐོབ་པ་
རྣམས་ཀྱིས་མི་མཐོང༌། ལྷའི་མིག་གི་མངོན་ཤེས་སྐྱོན་བཅུ་གཅིག་དང་བྲལ་བས་མཐོང་ལ།
དེ་ལས་གཞན་པའི་མངོན་ཤེས་ཡོད་ཀྱང་མི་མཐོང་ངོ༌། །ཤུགས་ཀྱི་ཁྱད་པར་ནི། ལས་ཀྱི་རྫུ་

འཕྲུལ་དང་ལྡན་ཞེས་བྱ་སྟེ། ཆོ་འཕྲུལ་སྣ་ཚོགས་པ་སྟོན་པའི་རྫུ་འཕྲུལ་མེད་ཀྱང༌། རྫུ་འཕྲུལ་
ཡིད་མགྱོགས་དང་འདྲ་བར་གང་བསམ་པའི་གནས་དེར་སྐད་ཅིག་གིས་ཕྱིན་པར་ནུས་པའོ། །
དབང་པོའི་ཁྱད་པར་ནི། ལས་དང་མཐུན་པའི་གཟུགས་སྒྲ་དྲི་རོ་རེག་བྱ་མཐའ་དག་
གསལ་བར་མཐོང་ནུས་པས། དབང་པོ་དྲུག་པོ་ཀུན་ཚང་བར་ནུས་པ་ཡིན་ལ། གང་དུ་སྐྱེ་བ་
ལེན་པར་འགྱུར་བའི་ལུས་དེ་དབང་པོ་མ་ཚང་བ་འབྱུང་བ་ཞིག་ཡོད་ཀྱང༌། བར་དོ་ནི་དབང་
པོ་དྲུག་རྟག་ཏུ་ཚང་བ་ཡིན་པས་ཤ་ཚུགས་ཙམ་དབྱིབས་འདྲ་བ་ཡིན་གྱི། དབང་པོ་ཚང་མ་
ཚང་གི་སྒོ་ནས་མི་འདྲ་ལ། འོན་ཀྱང་ཤའི་སྲིན་བུ་སོགས་སུ་སྐྱེ་བ་ན། དེའི་བར་དོ་ལ་དེ་དང་
གཟུགས་དབྱིབས་འདྲ་བའི་ཕྱིར། མིག་ཁྲ་འབུར་བ་དང༌། རྣ་བ་ཀྲོང་པོར་མེད་ཀྱི། གཟུགས་
རྣམས་མཐོང་བ་དང༌། སྒྲ་རྣམས་ཐོས་པའི་དབང་པོ་འབྱུང་ལུས་ཡོད་པས་དེ་ཁོ་ན་མིག་དང་རྣ་
བའི་དབང་པོ་ཡིན་ནོ། །རག་པའི་ཁྱད་པར་ནི། གང་དུ་སྐྱེ་བ་ལེན་པར་འགྱུར་བའི་སྐྱེ་གནས་
མ་གཏོགས། རི་ར་བ་སོགས་ཐོགས་བཅས་ཀྱི་དངོས་པོ་གང་ལ་ཡང་ཐོགས་པ་མེད་པར་
འཇུག་སྟེ་ཤིན་ཏུ་དྭངས་བའི་ལུས་ཡིན་པས་སོ། ། ཟས་ཀྱི་ཁྱད་པར་ནི། དྲི་ཟ་བ་སྟེ་དྲི་ཚོར་
བས་ཚིམ་པ་དང༌། ཚེ་རྒྱས་པ་དང་འཚོ་བར་འགྱུར་བ་ཡིན་ནོ། །ཆོ་ག་ཇི་ལྟ་བས་བྱིན་གྱིས་
བརླབས་ཤིང་བསྔོས་པའི་མཆོད་པ་རྣམས་ཀྱང་ཐོབ་པ་ནི། མདོ་ནས་མ་བཤད་ཀྱང་སྔགས་
ཀྱི་ཆེ་བ་ཡིན་ནོ། །རྟེན་མི་འགྱུར་བའི་ཁྱད་པར་ནི། མི་ལྡོག་པ་སྟེ། དེ་ཡང་སྤྱིར་བཏང་ལ།
དམྱལ་བའི་བར་དོ་གྲུབ་ནས་དམྱལ་བར་སྐྱེ་སྟེ། དམྱལ་བའི་བར་དོའི་མིའི་བར་དོར་བསྒྱུར་
བའམ་ལྡོག་ཏུ་མེད། ལྷའི་བར་དོ་གྲུབ་ན་ལྷ་ཁོ་ནར་སྐྱེ་སྟེ། དམྱལ་བ་ལ་སོགས་པར་བསྒྱུར་
ལྡོག་མེད་པའི་དོན་ཡིན་ལ། ཡང་དམིགས་བསལ་ལ་ཅི་སྟེ་ན་ལྡོག་གོ་ཞེས་གསུངས་པས།
སངས་རྒྱས་བྱང་ཆུབ་སེམས་དཔའ་རྣམས་ལ་མཆོད་པའི་ནུས་མཐུ་དང༌། ཐུགས་རྗེའི་བྱིན་

རླབས་བསམ་གྱིས་མི་ཁྱབ་པས་སྔགས་དང་ཆོ་ག་ལ་སོགས་པའི་ནུས་མཐུ་དཔག་ཏུ་མེད་
པར་དགེ་བས་ངན་སོང་གི་བར་དོ་གྲུབ་ཟིན་པ་ཡང༌། དགེ་བ་དེ་དག་གི་ཕན་ཡོན་ལས། ལྷའི་
བར་དོར་འགྱུར་བ་སོགས་ནི་ཡོད་དོ། །
གཞན་ཡང་ཚེའི་ཁྱད་པར་ནི། དུས་མཐའི་སྐད་ཅིག་མ་གཅིག་ནས་ཞག་བདུན་གྱི་བར་
རིང་ཐུང་མ་ངེས་པར་ཡོད་ཅིང༌། དེ་ལས་ལྷག་པ་མེད་པར་བཤད། ཞག་བདུན་ལོན་ནས་ཀྱང་
སྐྱེ་བའི་ཚོགས་པ་མ་རྙེད་ན། བར་དོའི་ལུས་སྔ་མའི་ཚེ་ཟད་དེ་ཤི་ནས། ཡང་བར་དོའི་ལུས་ཕྱི་
མ་ཞིག་འགྲུབ། ཚུལ་དེ་ལྟ་བུས་བདུན་ཕྲག་བདུན་གྱི་བར་དུ་སྐྱེ་སྲིད་ཀྱི་ཚོགས་པ་མ་རྙེད་པ་
ཡང་སྲིད། དེ་ནས་ངེས་པར་རྙེད་པས་དེ་བས་ལྷག་པ་མེད་པར་གྲགས་ཏེ་ཤས་ཆེ་བའི་དབང་
དུ་བྱས་པ་ཡིན་ནོ། །
གཉིས་པ་བར་དོའི་རྟགས་ནི། འགྲོ་བའི་ལམ་བཞི། ཡ་ང་བའི་གཡང་ས་གསུམ། ངེས་
པའི་རྟགས་དྲུག །མ་ངེས་པའི་རྟགས་དྲུག །འཇིགས་པའི་སྒྲ་བཞི་ལ་སོགས་པ་ཡིན་ཏེ། གང་
དུ་ཕྱིན་པའི་གནས་ཐམས་ཅད་དུ་འོད་དཀར་པོའི་ལམ་བྱུང་ན། ལྷ་དང་ལྷ་མིན་དུ་སྐྱེ། ནག་
པོའི་ལམ་བྱུང་ན་དམྱལ་བར། དམར་པོའི་ལམ་བྱུང་ན་ཡི་དྭགས། སེར་པོའི་ལམ་གྱི་མི་དང༌།
དུད་འགྲོ་ལ་སོགས་པར་འཇུག་པ་ཡིན་ནོ། །
དེ་བཞིན་དུ་འདོད་ཆགས་ཀྱི་ལས་ཤས་ཆེ་བས་གཡང་ས་ཆེན་པོ་དམར་ཟང་ངེ་བ་དང༌།
གཏི་མུག་གི་ལས་ཤས་ཆེ་བས་གཡང་ས་སྐྱ་ཆད་དེ་བ་དང༌། ཞེ་སྡང་གི་ལས་ཤས་ཆེ་བས་
གཡང་ས་ནག་ངམ་པ་མཐོང་སྟེ། ངན་སོང་གསུམ་དུ་ལྷུང་བར་འགྱུར་བའི་ལྟས་ཡིན། སྒྲ་
བཞི་ནི་སྔར་གསོན་པོའི་དུས་སུ་འབྱུང་བ་བཞིའི་རླུང་མ་མཆིངས་ཤིང༌། རླུང་དང་རྣམ་རྟོག་ཐ་
མལ་པར་ཤོར་བས་དེའི་བག་ཆགས་ཀྱི་མཐུ་ལས། བར་དོའི་སྐབས་འདིར་འབྱུང་བ་ཕྲ་མོའི་
ས་ཁམས་ལོག་པས་རི་ཞིག་པ་ལྟ་བུའི་སྒྲ་དང༌། ཆུ་ལོག་པས་རྒྱ་མཚོ་འཁྲུགས་པ་ལྟ་བུའི་སྒྲ་

དང༌། མེ་ལོག་པས་ནགས་ཚལ་མེས་བསྲེགས་པ་ལྟ་བུའི་སྒྲ་དང༌། རླུང་ལོག་པས་ཡུལ་ཐམས་
ཅད་གཡོ་བ་དང་ལྷན་ཅིག་ཏུ་འབྲུག་སྒྲ་ལྟ་བུའི་སྒྲ་འབྱུང༌། སྒྲ་དེ་དག་ལ་བརྟེན་ནས་འཇིགས་
པ་དང་སྡུག་བསྔལ་སྣ་ཚོགས་པ་སྐྱེ་བའོ། །ངེས་པའི་རྟགས་རྣམས་ནི། སྔར་རྩིག་པ་སོགས་
ལ་ཐོགས་པ་ལས་ད་གང་ལ་ཡང་ཐོགས་རྒྱུ་མེད། སྔར་གཏམ་སྨྲས་པ་མི་གཞན་གྱིས་ཐོས་པ་
ལས་ད་ལྟ་མི་ཐོས། སྔར་ཉི་ཟླ་གཟའ་སྐར་མིག་གིས་མཐོང་བ་ལས་ད་ལྟ་མི་མཐོང༌། སྔར་
རྐང་རྗེས་སོགས་འབྱུང་བ་ལས་ད་ལྟ་རྗེས་མི་འབྱུང༌། སྔར་ལུས་ལ་གྲིབ་མ་འབྱུང་བ་ལས་ད་
ལྟ་མི་འབྱུང༌། སྔར་མངོན་ཤེས་མེད་པ་ལས་ད་ལྟ་མངོན་ཤེས་ཕྲ་མོ་ཁྲེའུ་རིགས་སུ་འཆར། དེ་
ཡང་ཁྱེད་བར་དོ་ན་ཡོད་པའི་རྟགས་ཡིན། ཉི་ཟླ་མི་མཐོང་བར་སྣང་མིན་མུན་མིན་དུ་འཆར་
བ་འདི་ནང་ན་ཁམས་དཀར་དམར་མེད་པས་ཡིན། གཞན་རྣམས་ཐོགས་བཅས་ཀྱི་ལུས་མེད་
པའི་རྒྱུ་མཚན་གྱི་ཡིན་ནོ། །མ་ངེས་པ་དྲུག་ནི། གནས་ལ་ངེས་པ་མེད། ཟས་ལ་ངེས་པ་མེད།
གོས་ལ་ངེས་པ་མེད། གྲོགས་ལ་ངེས་པ་མེད། སྤྱོད་ལམ་ལ་ངེས་པ་མེད། སེམས་ཀྱི་འཆར་
ཚུལ་ལ་ངེས་པ་མེད་དེ། འཕྲལ་ནས་འཕྲལ་དུ་འགྱུར་ཞིང་འགྲོ་བ་དང༌། བྱ་སྤུ་རླུང་གིས་
བསྐྱོད་པ་ལྟར་ཆོད་ཆོད་པ་ཡོད་དོ། །གཞན་ཡང་གཅན་གཟན་མ་རུངས་པས་བདས་པ་དང༌།
ལས་ཀྱི་རྡེའུ་དཀར་ནག་འགྲེམས་པ་དང༌། ཁ་ཆར་བུ་ཡུག་ལ་སོགས་པས་བདས་ནས་སྐྱབས་
འཚོལ་བ་དང༌། གཤིན་རྗེའི་སྐྱེས་བུས་འཁྲིད་པ་ལ་སོགས་པ་ཕལ་ཆེར་འཇིགས་སྐྲག་གི་
སྣང་བ་ཤས་ཆེ་བའི་འཁྲུལ་སྣང་བརྗོད་ཀྱི་མི་ལང་བ་ཞིག་ཡོང་སྟེ། སྐྱེ་བ་སྔ་མ་ནི་ཤི་ཕྱི་མ་མ་
ལོངས་པའི་ད་ལྟ་བར་དོ་ན་ཡོད་པར་འདུག ། གདམས་པས་གནད་ནས་བཟུང་སྟེ། སྐབས་
འདིར་གྲོལ་བ་ཞིག་བྱེད་དགོས་སྙམ་པས་དྲན་པ་རྒྱུན་ཆགས་སུ་སྟེན་ཅིག །
གསུམ་པ་བར་དོའི་སྣང་བ་ནི། ཁྱེད་ལ་ད་ལྟ་རྣམ་པ་མ་ངེས་པ་འཆར་བ་དེ་ཐམས་ཅད་
རང་གི་སེམས་འཁྲུལ་བའི་སྣང་བ་ལས་བྱུང་བ་ཡིན་གྱི། ཕྱི་རོལ་ན་དོན་ལོགས་སུ་གྲུབ་པ་

མེད་པས་གཟུགས་མཛེས་པ་དང་སྒྲ་སྙན་པ་དང་དྲི་ཞིམ་པ་དང་རོ་མངར་བ་དང་རེག་བྱ་བདེ་
བར་སྣང་བ་ཐམས་ཅད་འཁྲུལ་བ་ཡིན་པས་མ་ཆགས་ཤིག །གཟུགས་མི་སྡུག་པ་དང་སྒྲ་མི་
སྙན་པ་སོགས་ཀྱང་སེམས་ཀྱི་འཁྲུལ་སྣང་ཡིན་པས་ཡིད་ལ་མི་བདེ་བ་མི་བྱ། དེ་བཞིན་དུ་
དགྲ་གཉེན་དུ་སྣང་བ་ཡང་འཁྲུལ་སྣང་ཡིན་པས་དགྲར་སྣང་བ་ལ་ཞེ་སྡང་མ་བྱེད། གཉེན་
དུ་སྣང་བ་ལ་ཆགས་སེམས་མ་བྱེད། ཚ་གྲང་དུ་སྣང་བ་ཡང་འཁྲུལ་པ་ཁོ་ན་ཡིན་པས། ཚ་
བའི་སྣང་བ་ཤར་ཀྱང་འཇིགས་སྐྲག་མ་བྱེད། གྲང་བ་ལ་ཆགས་པ་དང་འདུན་པ་བྱེད་མི་ཉན།
གྲང་བའི་སྣང་བ་ཤར་ཀྱང་དེ་ལ་འཇིགས་སྐྲག་དང་སྡུག་བསྔལ་མ་བྱེད། དྲོ་བ་ལ་སྨོན་པ་དང་
ཆགས་སུ་མི་རུང༌། རང་བུད་མེད་ཀྱི་སྣང་བར་ཤར་ཏེ་སྐྱེས་པ་ལ་ཆགས་པ་དང༌། བུད་མེད་ལ་
སྡང་བའི་སེམས་མ་བྱེད། དེ་བཞིན་དུ་རང་སྐྱེས་པའི་སྣང་བར་ཤར་ན། བུད་མེད་ལ་ཆགས་
པ་དང་སྐྱེས་པ་གཞན་ལ་སྡང་བའི་སེམས་མ་བྱེད། ཆགས་སྡང་གི་སེམས་བྱས་ན་མངལ་སྐྱེས་
སུ་འཇུག །བར་དོའི་གནས་སྐབས་ཀྱི་སྐྱེས་པ་དང་བུད་མེད་དུ་སྣང་བ་ཡང་རང་གི་སེམས་
སྣང་ཙམ་ཡིན་གྱི། དོན་ལ་གྲུབ་པ་མེད་པས་ཆགས་སྡང་བྱེད་པར་འཁྲུལ་ལོ། །ས་ཕྱོགས་དང་
ཡུལ་ཕྱོགས་དགའ་དགའ་ལྟར་སྣང་བ་མཐོང་བྱུང་ནའང་འཁྲུལ་པ་ཡིན་སྙམ་གྱིས་ལ་དགའ་
བར་མ་བྱེད་ཅིག །དྲི་མ་མནམས་པས་ཞིམ་སྙམ་པ་ཚོར་ཡང་མེད་བཞིན་དུ་སྣང་བ་ཡིན་པས་
ཆགས་པར་མ་བྱེད་ཅིག །གཤེད་མ་དང་གཅན་གཟན་ལ་སོགས་པ་སྲོག་ཆགས་འཇིགས་སུ་
རུང་བ་མཐོང་ཡང༌། མེད་བཞིན་དུ་སྣང་བ་འཁྲུལ་པ་ཡིན་པར་ཤེས་པར་གྱིས་ལ་འཇིགས་
སྐྲག་མ་བྱེད། དེ་ཐམས་ཅད་ལ་རང་གི་རིག་པ་སོ་ཟིན་པར་དྲན་པས་བཟུང་ཞིག །གཞན་
ཡང་ཁྱེད་རང་ཆགས་སྡང་དང་སྡིག་པའི་སྣང་བ་བྱས་ན། སྔར་གྱི་ལས་ངན་པ་གསོས་ཐེབས་
ཏེ་ངན་སོང་གསུམ་དུ་སྐྱེ་བར་ཐེ་ཚོམ་མེད། དད་པ་དང་སྙིང་རྗེ་ལ་སོགས་པ་དགེ་བའི་སེམས་
བསྐྱེད་ན། སྔར་གྱི་དགེ་བ་རྣམས་གསོས་ཐེབས་ནས་རབ་ཏུ་ད་ལྟ་གྲོལ་བར་འགྱུར་ཞིང༌། ཐ་

མ་ཡང་མཐོ་རིས་སུ་འགྲོ་བར་ཐེ་ཚོམ་མེད་དོ། །
དེས་ན་ཁྱེད་རང་རྫས་དང་ཡོ་བྱད་ཉེ་དུ་སོགས་གང་ལ་ཡང་མ་ཆགས་པ་སེར་སྣའི་བློ་མ་
བྱེད། འདི་རྣམས་ལ་ཆགས་ཞེན་བྱས་ཀྱང་བྲལ་ཟིན་པ་ཡིན་པས། ད་འགྲོགས་པའི་སྐལ་བ་
མེད། ཆགས་ན་འཁོར་བར་འཁྱམས་པ་ཡིན་པས་བློ་ཐག་ཆོད་ཅིག །གཞན་ཡང་ཁྱེད་ལ་ཤུལ་
ན་ཡོད་པ་རྣམས་ཀྱིས་དཀོན་མཆོག་ལ་མཆོད་པ། སྐྱེ་བོ་ལ་སྦྱིན་གཏོང༌། སྐུ་གསུང་ཐུགས་ཀྱི་
རྟེན་བཞེངས་པ། དགེ་འདུན་ལ་ཞབས་ཏོག །གཞན་ཡང་ཕྱག་འཚལ་བ། མཆོད་པ་འབུལ་
བ། སྨོན་ལམ་འདེབས་པ། སྡིག་པ་བཤགས་པ། ཆོ་ག་བྱེད་པ་སོགས་འདི་ལྟར་བྱེད་པ་ཡིན་
པས། དགེ་བའི་རྩ་བ་རླབས་པོ་ཆེ་འདིས་ཁྱེད་ལ་ཕན་འདོགས་ཆེན་པོར་འགྱུར་བས་སྡུག་
བསྔལ་མི་འཚལ་ལོ། །
བཞི་པ་གདམས་ངག་ཇི་ལྟར་བསྒོམ་པ་ནི། དང་པོ་ཉིད་དུ་བར་དོ་དངོས་ཡིན་སྙམ་
དུ་ཤེས་པས་གནས་སྐབས་འདིར་མ་འཁྲུལ་བ་ཞིག་བྱེད་དགོས། ཁྱད་པར་དུ་ཡང་སྐྱབས་
གནས་དང་རེ་ས་གཞན་མེད་པས་རྩ་བའི་བླ་མ་དམ་པ་ཆེ་གེ་མོ་ཞེས་བྱ་བ་དེ། སངས་རྒྱས་
ཀུན་འདུས་སུ་ཤེས་པར་གྱིས་ལ་མོས་གུས་དུང་དུང་བས་གསོལ་བ་ཐོབ་ཅིག །གཟུགས་སུ་
སྣང་ཚད་བླ་མའི་སྐུ། སྒྲ་གྲག་ཚད་བླ་མའི་གསུང༌། དྲན་རིག་རྣམ་རྟོག་ཐམས་ཅད་བླ་མའི་
ཐུགས་ཀྱི་བྱིན་བརླབས་ཡིན་སྙམ་པའི་སྒོ་ནས་མོས་གུས་དང་མ་བྲལ་བར་མཛོད། ཡང་
དེ་བཞིན་དུ་གནས་སྐབས་འདི་བར་དོ་ཡིན་པས། དག་པའི་སྣང་བར་བསྒྱུར་དགོས་སྙམ་
པ་གྱིས་ལ། ཁྱེད་རང་གི་ལུས་འཕགས་པ་སྤྱན་རས་གཟིགས་ལྟ་བུ་ཡི་དམ་གྱི་སྐུ་གསལ་
དྭངས་རྙོག་པ་མེད་པ་འཇའ་ཚོན་ལྟ་བུ་དང༌། གཟུགས་སུ་སྣང་ཚད་ཡི་དམ་གྱི་སྐུ། སྒྲ་གྲག་
ཚད་གསང་སྔགས་ཀྱི་སྒྲ། དྲན་རིག་རྣམ་རྟོག་ཐམས་ཅད་སྒྱུ་མ་རྨི་ལམ་ལྟར་ཤེས་པར་བྱའོ། །
གཞན་ཡང་ཁམས་གསུམ་འཁོར་བ་ཐམས་ཅད་སྡུག་བསྔལ་འབའ་ཞིག་ཡིན་པས། འཁོར་

བའི་ལོངས་སྤྱོད་ཅིས་ཀྱང་དགོས་པ་མེད་སྙམ་པ་དང༌། འཁོར་བ་ནི་ལས་ལས་བྱུང༌། ལས་ནི་
ཉོན་མོངས་ལས་བྱུང༌། ཉོན་མོངས་མ་ཟད་ན་འཁོར་བ་མི་ཟད། ཉོན་མོངས་སྤངས་ན་འཁོར་
པ་ལས་རང་གྲོལ་བ་ཡིན། སྔར་ཡང་ཉོན་མོངས་འདིས་འཁོར་བར་འཁྱམས། ད་ཡང་འདིའི་
དབང་དུ་སོང་ན་སྡུག་བསྔལ་ལ་ཟད་པ་མེད་སྙམ་པའི་སྐྱོ་ཤས་ངེས་འབྱུང་དང༌། སེམས་ཅན་
ཐམས་ཅད་ལ་བྱམས་སྙིང་རྗེ་དུང་བ་དང༌། ལས་སྡིག་པ་ལས་སྡུག་བསྔལ་དང༌། དགེ་བ་
ལས་བདེ་བ་འབྱུང་བ་ལ་ཡིད་ཆེས་དུང་བ་དང༌། གཞན་ཡང་བླ་མ་ཡི་དམ་སངས་རྒྱས་ཆོས་
དང་དགེ་འདུན་ཏེ་དཀོན་མཆོག་རྣམས་ལ་བློས་ལིང་གིས་ཁོལ་ཞིག གཞན་ཡང་མངལ་སྒོ་
འགེགས་པ་ཞེས་བྱ་བར་དགོས་པ་ཡིན་ཏེ། འགྲོ་བ་རིགས་དྲུག་ཕོ་མོ་ཐམས་ཅད་ལ་ཐ་མལ་
གྱི་སྣང་བ་མི་བྱེད་པར་ཡི་དམ་ཡབ་ཡུམ་དུ་སྒོམ་པ་བསྐྱེད་རིམ་གྱི་མངལ་སྒོ་འགེགས་པ་
ཡིན། ཕོ་མོ་དང་ཆགས་སྤྱོད་ཀྱི་སྣང་བ་གང་མཐོང་ཡང་གང་ཤར་དེ་ཉིད་སྒྱུ་མ་ལྟ་བུར་ཤེས་
ནས་དབྱིངས་སུ་སྤྲོས་བྲལ་ལ་མཉམ་པར་འཇོག་པ་ནི། འོད་གསལ་གྱི་སྒོ་ནས་མངལ་སྒོ་
འགེགས་པ་དང༌། མངལ་དུ་སྐྱེ་བ་ལེན་པ་དང༌། འདོད་ཆགས་ཀྱི་ཉེས་དམིགས་ཤེས། ཚངས་
པར་སྤྱོད་པའི་ཕན་ཡོན་མཐོང་ནས། སེམས་འདོད་སྲེད་ཀྱི་དབང་དུ་མི་གཏོང་པ་ནི་ཚངས་
སྤྱོད་ཀྱི་སྒོ་ནས་མངལ་སྒོ་འགེགས་པ་ཞེས་བྱ་སྟེ། གཞན་ཡང་ཚེ་འདས་ཀྱི་གང་ཟག་དེ་གསང་
སྔགས་ནང་གི་ཉམས་མྱོང་ཅུང་ཟད་ཡོད་པ་ཡིན་ནོ། །བསྐྱེད་རིམ་གྱི་སྐབས་དབང་ལེན་པ་
དང༌། འོད་གསལ་གྱི་སྐབས་རྣམ་ཀུན་མཆོག་ལྡན་གྱི་སྟོང་གཟུགས་ངོ་སྤྲོད་པ་དང༌། ཚུལ་
ཁྲིམས་ཀྱི་སྐབས་ནང་འཛག་མེད་ཀྱི་ཚུལ་ཁྲིམས་སོགས་ཚུལ་ཁྲིམས་ལ་བརྟེན་ནས་ངོ་སྤྲད་པར་བྱའོ།      །
ལྔ་པ་གནས་ལུགས་ངོ་འཕྲོད་ནས་གྲོལ་བའི་ཚུལ་ནི། སྔར་གསང་སྔགས་ནང་
གི་ངོ་སྤྲོད་གསུམ་པོ་དེས་ངོ་འཕྲོད་ན་ལོགས་སུ་མི་དགོས་ཀྱང༌། དཀྱུས་ལྟར་ནའང་སྐད་ཅེས་
བྱ་སྟེ། ཁྱེད་རང་ལ་དགྲའམ་གཉེན་དང་འཕྲད་པ་དེ་ན། བདེ་བའམ་སྡུག་བསྔལ་དུ་སྣང་བ་

སྣ་ཚོགས་པ་ཞིག་སྣང་བ་དེ་ཐམས་ཅད་རང་གི་སེམས་ཀྱི་བག་ཆགས་འཁྲུལ་བའི་སྣང་བ་མ་
གཏོགས་ཕྱི་རོལ་ན་དོན་ལོགས་སུ་གྲུབ་པ་མེད། སེམས་ལ་དགའ་སྡུག་མཐོ་དམན་ཆགས་
སྡང་སྣ་ཚོགས་པ་ཤར་བ་དེ་ཡང་རིག་པ་ཕྱིར་བལྟས་སུ་ཤར་ཙ་ན། བདེ་སྡུག་གི་སྣང་བ་སྣ་
ཚོགས་བསྐྱེད་པ་དངོས་གནས་ལ་གྲུབ་པ་འདྲ་བ་ཞིག་བྱུང་ཡང་རྨི་ལམ་གྱི་དགྲས་དེད་པ་
དང༌། སྒྱུ་མའི་ཆུས་ཁྱེར་བ་ལྟར་འཁྲུལ་པ་ལ་འཁྲུལ་པ་བསྣན་པ་ཡིན་པས་སྣང་བའི་དུས་ཉིད་
ནས་ཡོད་མ་མྱོང་པ་ཡིན། གང་ཤར་བ་དེའི་ངོ་བོ་ལ་བལྟས་པས་རང་བཞིན་མེད་པར་ཤེས་ཙ་
ན། ཆགས་སྡང་ལ་སོགས་པའི་སེམས་དེ་ཡང་ངོས་གཟུང་མེད་པ། འཇའ་ཚོན་གྱི་རྗེས་བདས་
པ་ལྟ་བུར་འདུག །དེ་ལ་བརྟེན་པའི་དགའ་མི་དགའ་བདེ་སྡུག་ཐམས་ཅད་ཀྱང་རང་བཞིན་
ཤེས་ཙ་ན་སྣང་བའི་དུས་ཉིད་ནས་རང་གྲོལ་བ། བྱ་ལམ་རྗེས་མེད་དམ་ཆུ་ལ་རི་མོ་བྲིས་པ་
ལྟར་ཤེས་པས་ཆགས་སྡང་རང་སར་གྲོལ་ནས། གནས་ལུགས་སྤྲོས་པ་ཐམས་ཅད་དང་བྲལ་
བ་མངོན་དུ་འགྱུར་བ་ཡིན་ནོ། །གཞན་ཡང་ཁྱེད་ལ་ཁ་དོག་ལྔའི་འོད་ཟེར་སོགས་སྣ་ཚོགས་
སྣང་བ་འདི་ལེགས་པར་བརྟགས་ན། རང་གི་སེམས་ཡེ་ཤེས་ལྔའི་རང་སྣང་ཡིན་པས་རྣམ་
པ་ཀུན་གྱི་མཆོག་དང་ལྡན་པའི་སྟོང་གཟུགས་ཕྱག་རྒྱ་ཆེན་པོ་ཞེས་བྱའོ། །སྒྲའི་བྱེ་བྲག་སྣ་
ཚོགས་ཚོར་བ་འདི་ཡང་ཆོས་ཉིད་དོན་གྱི་རང་སྒྲ་གཞོམ་དུ་མེད་པའི་ནཱ་ད་བརྗོད་བྲལ་གྱི་
དབྱངས་ཞེས་བྱ་བ་དེ་ཡིན། གཞན་ཡང་འཇིགས་སྐྲག་དགའ་སྡུག་སྣ་ཚོགས་ཤར་བའི་དུས་
ཀྱི་ངོས་གཟུང་ཐམས་ཅད་དང་བྲལ་བའི་སེམས་གསལ་ལ་རིག་པ་མ་འགགས་པ་སྟེ། ཆོས་
དབྱིངས་བརྗོད་བྲལ་སྟོང་ཉིད་ཐུགས་རྗེའི་ཡེ་ཤེས་ཡིན་ལ། ཆགས་ཐོགས་སྲེད་པའི་རང་
བཞིན་དེ་ལ་རྣམ་པར་རྟོག་པའི་རབ་རིབ་སྤངས་ཏེ་བཞག་པ་ན། སེམས་ཀྱི་རེ་བ་དེ་སྣང་དུ་
ཤར་བ་དེ་ནི་ལྷན་ཅིག་སྐྱེས་པ་འགྱུར་མེད་བདེ་བའི་རང་ཞལ་ཡིན་པས། དེ་རྣམས་ལ་རྩོལ་
བཅས་ཀྱི་སྤྲོས་པ་སྤངས་ཏེ་མཉམ་པར་གཞོག་ཅིག །གནས་སྐབས་བཞིའི་བག་ཆགས་རང་

སར་དག་ནས་རྡོ་རྗེའི་བཞི་མངོན་དུ་འགྱུར་བ་ཡིན་ནོ། །དེ་ལྟར་དོན་དམ་དབྱིངས་ལ་མཉམ་
པར་འཇོག་མི་ནུས་ན་ཡང་མོས་པས་བསྒོམས་ལ། འདི་བཅོམ་ལྡན་འདས་འདི་ཞེས་བྱ་བའི་
དཀྱིལ་འཁོར་དུ་མངོན་གསུམ་དུ་འཇུག་པ་ཡིན་ལ། བདག་གིས་ཀྱང་ཆོ་གའི་བྱ་བ་རྒྱུད་སྡེ་
བཞི་ནས་མངོན་པར་བསྒྲུབས་པ་ཡིན་པས། སེམས་ཅན་ཐམས་ཅད་ལ་སྙིང་རྗེ་བསྐྱེད། བླ་
མ་དཀོན་མཆོག་ལ་མོས་གུས་བསྒོམས་ནས་ཆོ་ག་བྱས་པའི་དོན་རྣམས་མ་ནོར་བར་ཡིད་ལ་
གྱིས་ཤིག །ཅེས་བརྡ་སྦྱར་ལ་རང་རང་གི་ཆོ་ག་ལ་འཇུག་གོ །དམིགས་ཡུལ་བསྒྲུབ་བྱ་དེ་
གསོན་པའི་དུས་སུ་གསང་སྔགས་བླ་མེད་ཀྱི་དབང་སོགས་མ་ཐོབ་ན། འོད་ཟེར་ལྔ་ངོ་སྤྲོད་པ་
མན་ཆད་རྡོ་རྗེ་བཞིའི་ངོ་སྤྲོད་རྣམས་མ་བྱས་ཀྱང་ཆོག་གོ །དེ་ལྟར་བཤད་པ་དེ་རྣམས་ཀྱི་ཚིག་
དོན་གྱི་རྐང་རྣམས་བློ་ལ་ངེས་པར་བྱས་ནས་རྒྱས་པར་ཡོངས་སུ་རྫོགས་པ་འདི་བཤད་པར་
བྱ་ལ། མདོར་བསྡུས་ཀྱི་ཚེ་ཅི་རིགས་པ་བླངས་ཏེ་བཤད་དོ། །ཞེས་པ་འདི་ཡང་དོན་གཉེར་འགས་བསྐུལ་
བའི་ངོར་ཏཱ་ར་ནཱ་ཐས་སྨྲས་པའོ། །ཞུས་དག མངྒ་ལཾ།

༄༅། །གསོལ་འདེབས་དང་བརྟན་བཞུགས་སྣ་ཚོགས་ཀྱི་སྐོར།
༈ དཔལ་ལྡན་ཁྱབ་བདག་འགྱུར་མེད་རྡོ་རྗེའི་སྐུ། །གཞོམ་མེད་སྒྲ་དབྱངས་བརྗོད་བྲལ་
རྡོ་རྗེའི་གསུང༌། །བདེ་ཆེན་ཟུང་འཇུག་མཉམ་ཉིད་རྡོ་རྗེའི་ཐུགས། །ལྷ་དབང་གྲགས་པའི་
ཞབས་ལ་གསོལ་བ་འདེབས། །ཞེས་པའང་ཏཱ་ར་ནཱ་ཐས་སྨྲས་པའོ། །དགེ་ལེགས་འཕེལ།
༈ ཨོཾ་སྭཱ་སྟི། དཀྱིལ་འཁོར་ཀུན་གྱི་མགོན་པོ་གྲུབ་བརྙེས་གཙོ། །དགའ་བཞིའི་རོལ་
ལྡན་སྤྱོད་པའི་རྡོ་རྗེའི་ཞབས། །མཁའ་འགྲོ་དྲ་བའི་སྙིང་པོ་འཁོར་ལོ་སྡོམ། །དབྱེར་མེད་
སྐུ་བཞིའི་ངོ་བོར་གསོལ་བ་འདེབས། །འགྲོ་ཀུན་རབ་དགའི་ས་ལ་འགོད་མཛད་པ། །སྟོང་
ཉིད་སྙིང་རྗེའི་དབང་ཕྱུག་ཆོས་ཀྱི་རྗེ། །རིགས་ཀུན་བདག་པོའི་དབང་བསྒྱུར་སྐྱེས་རབས་
འཕྲེང༌། །བཅུ་གཅིག་རིམ་པར་བྱོན་ལ་གསོལ་བ་འདེབས། །ཆོས་ཀུན་ཇི་བཞིན་གཟིགས་
པའི་མཁྱེན་པ་ཅན། །ལྷན་ཅིག་སྐྱེས་དགའ་སྙིང་པོ་མངོན་གྱུར་པ། །ས་སྟེང་འགྲན་ཟླ་བྲལ་
བ་སྤྲུལ་པའི་སྐུ། །རྗེ་བཙུན་བླ་མའི་ཞབས་ལ་གསོལ་བ་འདེབས། །ཀུན་ནས་དགའ་དང་
གུས་པས་གསོལ་འདེབས་ན། །སྙིང་པོ་མཆོག་གི་བྱང་ཆུབ་མ་ཐོབ་བར། །ཐུགས་རྗེས་ཆེན་
པོས་འབྲལ་མེད་རྗེས་བཟུང་ནས། །མཆོག་དང་ཐུན་མོང་དངོས་གྲུབ་སྩལ་དུ་གསོལ། །ཞེས་པ་
འདི་ཡང་བན་དཔོན་ཨཱ་ནནྡྷ་ཛི་ཏ་བྷ་དྲས་བསྐུལ་ནས། ཏཱ་ར་ནཱ་ཐས་ཉེ་བར་སྦྱར་བ་སྟེ། དཔལ་སྟག་ལུང་ཐང་གི་ཆོས་གྲྭའོ། །ཤུ་
བྷ་མསྟུ་སརྦ་ཛ་ག་ཏམ།
༈ བདེ་ཆེན་ཟབ་གསལ་འགྱུར་བ་མེད་པའི་སྐུ། །ཡན་ལག་དྲུག་ཅུ་འགག་མེད་ཆོས་ཀྱི་
གསུང༌། །ཆོས་དབྱིངས་ཡེ་ཤེས་མཁའ་ལྟར་ཁྱབ་པའི་ཐུགས། །རྗེ་བཙུན་བླ་མའི་ཞབས་ལ་
གསོལ་བ་འདེབས། །རྒྱལ་བ་ཀུན་གྱི་མཁྱེན་བརྩེའི་དཀྱིལ་འཁོར་ལས། །འགྲོ་ཀུན་དགའ་

བའི་འོད་བརྒྱ་འགྱེད་མཁས་པ། །སྙིང་པོའི་དོན་སྟོན་རྗེ་བཙུན་བླ་མ་ལ། །གུས་པས་ཕྱག་
འཚལ་སྙིང་ནས་གསོལ་བ་འདེབས། །བཀྲ་ཤིས་བདེ་ལེགས་ཕུན་ཚོགས་ཀུན་གྱི་གཞི། །དམ་
ཆོས་མི་ནུབ་རྒྱལ་མཚན་འཛིན་པའི་བདག །བྱང་ཆུབ་སེམས་ཀྱིས་བདག་གཞན་མཉམ་
ཉིད་དགོངས། །ཡིད་བཞིན་ནོར་འདྲའི་བླ་མར་གསོལ་བ་འདེབས། །དཔལ་ལྡན་རྡོ་རྗེ་སློབ་
དཔོན་དཀྱིལ་འཁོར་གཙོ། །གང་སྣང་ཀུན་ཁྱབ་བདེ་བ་ཆེན་པོར་གཟིགས། ། ལྷུན་གྲུབ་
འཕྲིན་ལས་བཟང་པོ་འགྲོ་བའི་མགོན། །དཔལ་ལྡན་བླ་མའི་ཞབས་ལ་གསོལ་བ་འདེབས། །
མཁྱེན་པས་ཤེས་བྱའི་གནས་ཀུན་གསལ་བར་གཟིགས། །བརྩེ་བས་ཕན་བདེའི་དགའ་
སྟོན་རྒྱ་ཆེར་འགྱེད། །ནུས་པས་སྙིང་པོའི་བསྟན་པ་གསལ་མཛད་པ། །སྒྲོལ་བའི་མགོན་པོའི་
ཞབས་ལ་གསོལ་བ་འདེབས། །མཚན་ཙམ་དྲན་པས་བར་ཆད་ཐམས་ཅད་སེལ། །གསོལ་བ་
བཏབ་ནས་དགོས་འདོད་ཐམས་ཅད་འབྱུང༌། །གུས་པས་བསྟེན་ན་དངོས་གྲུབ་ཐམས་ཅད་
སྩོལ། །བསམ་འཕེལ་ནོར་བུའི་ཞབས་ལ་གསོལ་བ་འདེབས། །རང་བཞིན་འོད་གསལ་མ་
བཅོས་གཉུག་མའི་གདངས། །གང་ཤར་{རིགས་[རིས་]མེད་དག་པའི་འཁོར་ལོ་ཅན། །བླ་
མ་མཆོག་གི་ཞབས་ལུང་མངོན་བརྙེས་པ། །རྗེ་བཙུན་བླ་མའི་ཞབས་ལ་གསོལ་བ་འདེབས།
ཁྱོད་ལ་བསྟོད་ཅིང་གསོལ་བ་བཏབ་པའི་མཐུས། །མགོན་པོ་ཁྱོད་ཀྱིས་རྟག་ཏུ་རྗེས་འཛིན་
ཞིང༌། །ཇི་སྲིད་འཁོར་བའི་རྒྱ་མཚོ་མ་སྟོང་བར། ཁྱོད་ཀྱི་བསྟན་ལ་བྱ་བ་བྱེད་པར་ཤོག །ཅེས་
པ་འདི་ནི་ཏཱ་ར་ནཱ་ཐས་རང་ཉིད་ཀྱིས་བསྟོད་པ་སྣ་ཚོགས་པ་དག་མི་འཐོར་བར་བྱ་བའི་ཕྱིར་དང༌། སློབ་མ་རྣམས་ཀྱི་སྤྱི་ཁྱབ་ཀྱི་ཁ་
འདོན་དུ་དམིགས་ནས་ལེགས་པར་སྦྱར་པའོ། །དགེ་ལེགས་འཕེལ།
༈ དཔལ་ལྡན་ཆོས་ཀུན་དགའ་བའི་རྩེར་སོན་ཏེ། །ལྷན་སྐྱེས་སྙིང་པོའི་ཡེ་ཤེས་མངོན་
གྱུར་པ། །སྲིད་གསུམ་དབང་ཕྱུག་བླ་མ་ཆོས་ཀྱི་རྗེ། །རྗེ་བཙུན་བླ་མའི་ཞབས་ལ་གསོལ་བ་
འདེབས། ཁམས་གསུམ་དམ་པའི་ཆོས་ཀྱིས་འཁོར་ལོ་བསྒྱུར། །སྐུ་གསུམ་མངོན་གྱུར་བླ་མ་

རིན་པོ་ཆེ། །གནས་གསུམ་དཔའ་བོ་མཁའ་འགྲོའི་མགོན་པོ་གང༌། །རྗེ་བཙུན་བླ་མའི་ཞབས་
ལ་བསྟེན་པར་ཤོག །ཚེ་རིང་ནད་མེད་བདེ་སྐྱིད་ལྡན་པ་དང༌། །འཇིག་རྟེན་བདེ་ཞིང་ཕུན་
ཚོགས་འཕེལ་བ་དང༌། །མྱུར་དུ་སངས་རྒྱས་ཐོབ་ཅིང་བླ་མ་དང༌། །ནམ་ཡང་འབྲལ་བ་མེད་
པར་བྱིན་གྱིས་བརློབས། །ཞེས་པའང་ཏཱ་ར་ནཱ་ཐས་མ་དྲིན་ཅན་གྱི་བཀའ་ལྟར་བཀོད་པའོ། །མངྒ་ལཾ། ཤུ་བྷཾ། །
ཨོཾ་སྭཱ་སྟི། སྲིད་ཞིའི་དཔལ་ཡོན་དུ་མ་འབྱུང་བའི་གཞི། །རྒྱལ་བའི་བསྟན་པ་རྒྱ་ཆེར་
སྤེལ་མཛད་ཅིང༌། །མོས་ལྡན་གདུལ་བྱ་འདུལ་བའི་ཐབས་མཁས་པ། །སྤྲུལ་སྐུ་མཆོག་གི་སྐུ་
ཚེ་བརྟན་པར་ཤོག ཁྱོད་ཉིད་སྐྱེ་བའི་འཕྲེང་བ་རབ་བཟུང་སྟེ། །ཕྱོགས་འདིར་གང་འཚམས་
གདུལ་བྱ་འདུལ་བ་ལ། །ཐབས་ལ་མཁས་པའི་མཛད་འཕྲིན་རྨད་བྱུང་བ། །སྟོན་མཁས་སྤྲུལ་
སྐུའི་སྐུ་ཚེ་བརྟན་པར་ཤོག །དེ་ལྟའི་མཛད་འཕྲིན་རྣམ་པར་དཀར་བ་ལ། །བར་དུ་གཅོད་པ་
ནམ་ཡང་མི་འབྱུང་ཞིང༌། །ཇི་ལྟར་བཞེད་པའི་དོན་རྣམས་མཐའ་རུ་ཕྱིན། །སྐུ་ཚེ་མཛད་འཕྲིན་
འགྲོ་དོན་མཐར་ཕྱིན་ཤོག །ཅེས་རྗེ་བཙུན་དམ་པའི་བརྟན་བཞུགས་སྨོན་ལམ། བཛྲ་ཀརྨ་པ་རྗེ་དྲུང་དབང་ཕྱུག་རྡོ་རྗེ་
ཤྭ་རས་སྤ་ནམས་སུ་སྦྱར་བའོ། །བཀྲ་ཤིས།
༈ རྒྱལ་བ་སྲས་བཅས་ཀུན་གྱི་མཁྱེན་བརྩེའི་དངོས། །རབ་དགའ་ལ་སོགས་བཅུ་གཉིས་
ས་ཡི་བདག །ངོ་མཚར་བཀྲ་ཤིས་བགྲང་ཡས་སྤྲོ་བའི་སྐུ། ། ཞིང་འདིར་བསྐལ་བརྒྱར་ཞབས་
པད་བརྟན་པར་ཤོག །ཅེས་པའང་ཏཱ་ར་ནཱ་ཐས་སྨྲས་པའོ། །མངྒ་ལཾ།
༄༅། །རྗེ་བཙུན་དམ་པ་ཀུན་དགའ་སྙིང་པོའི་བརྟན་བཞུགས་
བཞུགས་སོ། །

ཨོཾ་སྭ་སྟཱི་པྲ་ཛ་བྷྱཿ རབ་འབྱམས་རྒྱལ་བའི་ཐུགས་ཀྱི་གསང་མཛོད་འཛིན། །དཔག་ཡས་
འགྲོ་བའི་མིག་གྱུར་རིན་པོ་ཆེ། །མ་ལུས་ཤེས་བྱའི་གནས་ལ་མཁྱེན་པ་རྒྱས། །རྗེ་བཙུན་བླ་
མ་ཞབས་པད་བརྟན་གྱུར་ཅིག །འགྲོ་ཀུན་དགའ་བའི་དམ་ཆོས་སྙིང་པོའི་དོན། །བཀྲ་ཤིས་
རྒྱལ་མཚན་ལན་བརྒྱར་སྒྲེང་བའི་དཔལ། །འཕྲིན་ལས་བཟང་པོ་འགྲོ་བའི་དེད་དཔོན་མཆོག།
དཔལ་ལྡན་བླ་མ་ཞབས་པད་བརྟན་གྱུར་ཅིག །བདེ་ཆེན་སྤྱོད་པའི་རྡོ་རྗེ་སྤྲུལ་པའི་སྐུ། །རྒྱལ་
བའི་བསྟན་པའི་སྲོག་ཤིང་ཆོས་ཀྱི་རྗེ། །སྐྱབས་མཆོག་དམ་པ་ཀུན་དགའ་སྙིང་པོའི་ཞབས། །
བསྐལ་བརྒྱའི་བར་དུ་ཞབས་པད་བརྟན་གྱུར་ཅིག །ཤོ་ལོ་ཀ་འདི་གསུམ་བསྟོད་ཡུལ་རང་ཉིད་ཀྱིས་མཛད།
༈ དཔལ་ལྡན་རིགས་བརྒྱའི་ཅོད་པན་མཐོན་པོ་ལ། །ཞབས་ཟུང་བཀྲ་ཤིས་འཁོར་ལོ་
ལེགས་བཀོད་ནས། །འགྲོ་ལ་ཡ་མཚན་བགྲང་ཡས་སྩོལ་བཞིན་དུ། །མགོན་ཁྱོད་སྲིད་མཐར་
ཞབས་པད་བརྟན་གྱུར་ཅིག །རྒྱལ་བ་ཀུན་གྱི་དགའ་བའི་རང་གཟུགས་ཅན། །ཆོས་ཀུན་སྙིང་
པོ་བཀྲ་ཤིས་རྒྱལ་བའི་དངོས། །དགེ་མཚན་དཔལ་འབྱོར་བཟང་པོ་འབྲས་སྩོལ་བ། །མགོན་
ཁྱོད་སྲིད་མཐར་ཞབས་པད་བརྟན་གྱུར་ཅིག །ཤོ་ལོ་ཀ་འདི་གཉིས་བསམ་སྡིངས་ནས་རྗེ་བྱམས་པའི་མཚན་
ཅན་གྱིས་ཕུལ། །
༈ དཀོན་མཆོག་གསུམ་དང་དྲང་སྲོང་བདེན་པའི་བཀའ། །བཀའ་བསྲུངས་དམ་ཅན་རྒྱ་
མཚོའི་མཐུ་སྟོབས་དང༌། །ཆོས་དབྱིངས་འགྱུར་མེད་བདེན་པའི་བྱིན་བརླབས་ཀྱིས། །སྤྲུལ་
པ་མཆོག་གི་ཞབས་པད་བརྟན་གྱུར་ཅིག །མཁན་ཆེན་ལུང་རིགས་རྒྱ་མཚོས་ཕུལ། །
༈ རྒྱལ་བའི་ལུང་བསྟན་རྣལ་འབྱོར་སྤྱོད་པ་ཡི། །རྣམ་འཕྲུལ་རིམ་བཞིན་འཇམ་མགོན་
གྲུབ་པའི་རྗེ། །ཞིང་འདིར་གདུལ་བྱར་དགོངས་པ་ཏཱ་རའི་མཚན། །བསྐལ་བརྒྱར་ཞབས་པད་
བརྟན་པར་གསོལ་བ་འདེབས། །སངས་རྒྱས་བསྟན་ལ་ཀུན་དགའ་བའི། །སྙིང་པོའི་བསྟན་
པ་ཕྱོགས་བཅུ་ཡི། །འཁོར་འདས་ཡོངས་ཀྱི་དཔལ་མགོན་དུ། །མི་ནུབ་རྒྱལ་མཚན་འཛིན་

གསོལ་འདེབས།། །།ཤོ་ལོ་ཀ་གཉིས་པོ་འདི་རྡོ་རྗེ་འཆང་ཆེན་པོ་ལྷ་དབང་གྲགས་པས་ཕུལ། །
༈ དུས་རྣམས་ཀུན་དུ་ནད་མེད་ཚེ་རིང་ཞིང༌། །ཕྱི་ནང་འགལ་རྐྱེན་བར་ཆད་ཀུན་ཞི་ནས། །
འཇིག་རྟེན་འཇིག་རྟེན་འདས་པའི་ཕུན་ཚོགས་ཀུན། །འབད་རྩོལ་མེད་པར་ལྷུན་གྱིས་གྲུབ་
པར་ཤོག །ཅེས་པའང་བསྟོད་ཡུལ་རང་ཉིད་ཀྱིས་མཛད་པའོ། །མངྒ་ལཾ། ཤུ་བྷ།
[བླ་མ་མཆོག་ལ་མི་བརྗེད་དད་པ་ཡིས། །པར་ཡིག་གཉིས་ཀྱི་འདི་བྱེད་བྱམས་རྒྱན་
དགེ། །ཤུ་བྷཾ།]

༄༅། །ལས་དང་པོ་པའི་རིམ་པ་ཕན་བདེའི་འབྱུང་
གནས་ཞེས་བྱ་བ་བཞུགས་སོ། །
༄༅། །ཨོཾ་སྭཱ་སྟི་པྲ་ཛཱ་བྷྱཿ སྐྱབས་གནས་ཀུན་འདུས་བླ་མ་དང༌། །དཀོན་མཆོག་གསུམ་ལ་གུས་བཏུད་ནས། །
ལས་དང་པོ་ལ་ཉེར་མཁོའི་ཕྱིར། །སྤྱོད་པའི་རིམ་པ་ཅུང་ཟད་བཤད། །དེ་ལ་དང་པོའི་ལས་ཅན་རྣམས་ཀྱིས་ཉིན་ཞག་ཕྲུགས་
གཅིག་གི་ཉམས་ལེན་གྱི་རིམ་པ་ལ་གཙོ་བོར་བསླབས་པས། ལུས་སེམས་ཅུང་ཟད་ལས་སུ་རུང་བར་གྱུར་པ་ན། ཐོས་པ་དང་
བསམ་པ་དང་སྒོམ་པ་ཐམས་ཅད་ལ་ནན་ཏན་དུ་བྱས་པས། ཁྱད་པར་མཆོག་རྣམས་ཐོབ་པར་འགྱུར་བ་ཡིན་ནོ། །དེ་ལ་ཉིན་ཞག་
ཕྲུགས་གཅིག་གི་སྤྱོད་པ་ཇི་ལྟ་བུ་ཞེ་ན། རང་གིས་ཇི་ལྟར་བླངས་པའི་བསླབ་པ་ལ་ནན་ཏན་སྙིང་པོར་བྱེད་པ་ཉིད་གཞིར་བྱས་
ཏེ། ཉིན་ཞག་ཕྲུགས་གཅིག་ལས་ནམ་གྱི་ཆ་སྨད་ལ་བབ་པ་ན་གཉིད་དང་རྨུགས་པ་དང་ལེ་ལོ་སྤངས་ཏེ། །ལུས་གནད་བཅས་
ཡིད་མ་ཡེངས་པར་སངས་རྒྱས་དང་ཆོས་དང་དགེ་འདུན་དང་གཏོང་བ་དང་ཚུལ་ཁྲིམས་དང་ལྷ་རྗེས་སུ་དྲན་པའི་སྒོ་ནས། དད་
པ་བསྐྱེད་པ་དང༌། ཚེ་འདི་དང་འཁོར་བ་ལ་ཡིད་ངེས་པར་འབྱུང་བ་དང༌། ཐར་པའི་ལམ་གྱི་ངོ་བོ་དང་ཕན་ཡོན་ཡིད་ལ་བྱེད་པ་
དང༌། སེམས་ཅན་ཐམས་ཅད་ལ་བྱམས་པ་དང་སྙིང་རྗེ་དང་བྱང་ཆུབ་ཀྱི་སེམས་དྲག་ཏུ་སྒོམ་ཞིང༌། མན་ངག་ཐོབ་ན་བསམ་གཏན་
ཅུང་ཟད་བྱའོ། །དེ་ནས་སྐྱ་རེངས་དང་པོ་ཤར་བ་ན། ཕྱག་འཚལ་བ་སོགས་ཡན་ལག་བདུན་པ་རྒྱས་པ་རྣམས་བྱ་ཞིང༌། ཉིན་མོའི་
དང་པོ་ལ། ཕྱག་འཚལ་བའམ། མཆོད་པ་འབུལ་བའམ་གཏོར་མ་གཏོང་བའམ། མདོ་སྡེ་ཀློག་པའམ། མཆོད་རྟེན་ལ་བསྐོར་བ་
ལ་སོགས་པ་ཐུན་མཚམས་ཀྱི་སྦྱོང་བ་ཅི་འགྲུབ་ཅིག་བྱས་ནས། ཁ་ཟས་ཀྱི་བྱ་བ་ལ་འཇུག་སྟེ། ཕུད་དང་ལྷག་མ་ལ་སོགས་པའི་
མཆོད་པ་མ་ཆད་པར་བྱའོ། །
དེའི་རྗེས་སུ་གཙང་སྦྲ་དང་ལྡན་པས་ཡན་ལག་བདུན་པ་སྔོན་དུ་འགྲོ་བཞིན་དུ། ཀློག་པའམ། ཆོས་ཉན་པའམ། བསམ་
གཏན་ལ་སོགས་པ་གང་རུང་ཞིག་བྱའོ། །ཉི་མ་ཕྱི་ཕྲེད་ཀྱི་དུས་ན་དུབ་པ་བསང་བའི་དོན་དུ་ཆོས་དང་ལྡན་པའི་གཏམ་གྱིས་རབ་
ཏུ་དགའ་བར་བྱས་ནས། སཱཙྪ་གདབ་པ་ལ་སོགས་པ་ཐུན་མཚམས་ཀྱི་སྤྱོད་པ་ཅི་རིགས་པ་ལ་འཇུག་གོ །དགོང་མོའི་ཐུན་ལ་ཕྱག་

འཚལ་བ་སྔོན་དུ་འགྲོ་བའི་སྒོ་ནས། འཕགས་པ་རྣམས་ལ་མཆོད་པ་དང་འབྱུང་པོ་རྣམས་ལ་གཏོར་མ་རྒྱ་ཆེར་བྱིན་ལ། སྨོན་ལམ་
གྱི་ཁྱད་པར་མང་དུ་གདབ་པར་བྱའོ། །ནམ་གྱི་ཆ་སྟོད་ལ་བསམ་གཏན་ནམ། གསུང་རབ་འདོན་པའམ། དེ་དག་གི་དོན་སེམས་
དཔའ་ལ་ནན་ཏན་དུ་བྱ་ཞིང༌། གུང་ཐུན་ལ་དགེ་བའི་སེམས་ཀྱིས་ཉལ་བར་བྱའོ། །ཚེས་བརྒྱད་དང༌། བཅུ་བཞི་དང༌། བཅོ་ལྔ་
དང༌། གནམ་སྟོང་རྣམས་ལ་ཆོས་སྟོན་པ་པོ་ཡོད་ན་མཚན་མོ་ཧྲིལ་གྱིས་ཆོས་སྟོན་པ་ཉན་པའམ། ནམ་ཕྱེད་ལ་ཐུག་གི་བར་དུ་ཆོས་
ཉན་བཤད་བྱའོ། །དེ་ལྟ་བུ་མ་འབྱོར་ན་དེ་བཞིན་གཤེགས་པའི་སྐུ་གཟུགས་ལ་མཆོད་པ་བྱ་བའམ། གང་ཡང་རུང་བའི་ཆོས་སྤྱོད་
ཀྱི་རིམ་པས་དུས་འདའ་བར་བྱའོ། །ཅི་སྟེ་སྔགས་ཀྱི་ཐེག་པ་ལ་ཞུགས་པ་ཞིག་ཡིན་ན། ཐུན་བཞིར་བཟླས་བརྗོད་དང༌། གསང་
སྔགས་ཀྱི་དོན་སྒོམ་པའི་རིམ་པ་ལ་ནན་ཏན་དུ་བྱེད་པ་ནི། ལྷག་པོར་བསྒྲུབ་བྱའོ། །གནས་སྐབས་གཞན་དང་གཞན་དུ་ཡོན་
བདག་ལ་སོགས་པའི་བསོད་ནམས་སྤེལ་བའི་སླད་དུ་ཡང༌། སྐྱབས་སུ་འགྲོ་བ་དང་སེམས་བསྐྱེད་པ་དང༌། ཕྱག་མཆོད་བཤགས་
པ་རྣམས་རྒྱས་པར་བྱ་ཞིང༌། བར་སྐབས་དེར་མདོ་འདོན་པ་ལ་སོགས་པའི་རིམ་པ་རྣམས་བྱས་ནས། མཇུག་ཏུ་སྨོན་ལམ་གདབ་
པ་དང༌། བཀྲ་ཤིས་བརྗོད་པ་རྣམས་བྱའོ། །ཡང་ན་ཡན་ལག་བདུན་པ་བསྡུས་པ་སྔོན་དུ་འགྲོ་བས། མདོ་དང་གཟུངས་འདོན་པ་
བྱས་ཀྱང་རུང་ངོ༌། །
ད་ནི་དེ་རྣམས་ཀྱི་རིམ་པ་བརྗོད་པར་བྱ་སྟེ། དཔལ་ལྡན་རྩ་བའི་བླ་མ་རིན་པོ་ཆེ། །བདག་གི་སྤྱི་བོར་
པདྨའི་གདན་བཞུགས་ལ། །བཀའ་དྲིན་ཆེན་པོའི་སྒོ་ནས་རྗེས་བཟུང་སྟེ། །སྐུ་གསུང་ཐུགས་
ཀྱི་དངོས་གྲུབ་སྩལ་དུ་གསོལ། །དངོས་གྲུབ་ཐམས་ཅད་ཀྱི་འབྱུང་གནས། སྐྱབས་གནས་
ཐམས་ཅད་འདུས་པའི་ངོ་བོ། དཔལ་ལྡན་རྩ་བའི་བླ་མ་དམ་པའི་ཞབས་ལ་ཕྱག་འཚལ་ལོ། །
བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་
རྒྱས་དཔལ་རྒྱལ་བ་ཤཱཀྱ་ཐུབ་པའི་ཞབས་ལ་ཕྱག་འཚལ་ལོ། །བདག་གི་ལུས་དང་ངག་
དང་ཡིད་ལ་ཕྱི་ནང་གི་བར་དུ་གཅོད་པ་ཐམས་ཅད་ཞི་བ་དང་བསྲུང་ཞིང་བྱིན་གྱིས་བརླབ་
ཏུ་གསོལ། དལ་འབྱོར་འདི་ནི་རྙེད་པ་ཤིན་ཏུ་དཀའ། །སྐྱེས་བུའི་དོན་སྒྲུབ་ཐོབ་པར་གྱུར་
པ་ལ། །གལ་ཏེ་འདི་ལ་ཕན་པ་མ་བསྒྲུབས་ན། །ཕྱིས་འདི་ཡང་དག་འབྱོར་བ་ག་ལ་འགྱུར། །

སྲིད་གསུམ་མི་རྟག་སྟོན་ཀའི་སྤྲིན་དང་འདྲ། །འགྲོ་བའི་སྐྱེ་འཆི་གར་ལ་ལྟ་དང་མཚུངས། །
འགྲོ་བའི་ཚེ་འགྲོ་ནམ་མཁའི་གློག་འདྲ་སྟེ། །རི་གཟར་འབབ་ཆུ་བཞིན་དུ་མྱུར་མགྱོགས་
འགྲོ། །དུས་ཀྱི་བསྙེན་ནས་རྒྱལ་པོ་འགྲོ་འགྱུར་ན། །ལོངས་སྤྱོད་མཛའ་དང་གཉེན་བཤེས་
རྗེས་མི་འབྲང༌། །སྐྱེས་བུ་དག་ནི་གང་དང་གང་འགྲོ་བ། །ལས་ནི་གྲིབ་མ་བཞིན་དུ་རྗེས་སུ་
འབྲང༌། །སྲེད་སྲིད་མ་རིག་དབང་གིས་སྐྱེ་བོ་རྣམས། །མི་དང་ལྷ་དང་ངན་སོང་རྣམ་གསུམ་
པོ། །འགྲོ་བ་ལྔ་པོ་དག་ཏུ་མི་མཁས་འཁོར། །དཔེར་ན་རྫ་མཁན་འཁོར་ལོ་འཁོར་བ་བཞིན། །
སྲིད་གསུམ་རྒ་དང་ནད་ཀྱི་སྡུག་བསྔལ་འབར། །འདི་ན་འཆི་མེད་རབ་འབར་མགོན་མེད་དེ། །
སྲིད་ལས་བྱུང་ལ་འགྲོ་བ་རྟག་ཏུ་རྨོངས། །བུམ་པར་ཆུད་པའི་བུང་བ་འཁོར་བ་བཞིན། །ཞེས་
བརྗོད་ཅིང་དོན་བསམ་མོ། །དལ་འབྱོར་འདི་ནི་ཞེས་སོགས་ཚིགས་བཅད་འདི་རྣམས་ཚོགས་སུ་མ་བརྗོད་ཀྱང་རུང་ངོ༌། །
བདག་དང་འགྲོ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་དུས་འདི་ནས་
བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་ཕྱོགས་བཅུ་དུས་གསུམ་གྱི་དེ་བཞིན་
གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱི་ངོ་བོ། ཆོས་
ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་
ཀྱི་མངའ་བདག །རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་
ལ་སྐྱབས་སུ་མཆིའོ། །ཡི་དམ་དཀྱིལ་འཁོར་གྱི་ལྷ་ཚོགས་རྣམས་ལ་སྐྱབས་སུ་མཆིའོ། །
རྫོགས་པའི་སངས་རྒྱས་བཅོམ་ལྡན་འདས་རྣམས་ལ༴ དམ་པའི་ཆོས་རྣམས་ལ༴ འཕགས་
པའི་དགེ་འདུན་རྣམས་ལ༴ མཁའ་འགྲོ་ཆོས་སྐྱོང་སྲུང་མ་ཡེ་ཤེས་ཀྱི་སྤྱན་དང་ལྡན་པ་རྣམས་
ལ༴ ཞེས་ཚར་གསུམ་བརྗོད་ནས་སྐྱབས་འགྲོ་བཞི་བསྐོར་གང་འགྲུབ་བྱ། སངས་རྒྱས་ཆོས་དང་ཚོགས་ཀྱི་མཆོག་
རྣམས་ལ། །བྱང་ཆུབ་བར་དུ་བདག་ནི་སྐྱབས་སུ་མཆི། །བདག་གིས་སྦྱིན་སོགས་བགྱིས་པའི་
བསོད་ནམས་ཀྱིས། །འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག །སེམས་ཅན་ཐམས་

ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག །སྡུག་བསྔལ་དང་སྡུག་བསྔལ་གྱི་རྒྱུ་
དང་བྲལ་བར་གྱུར་ཅིག །སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག ཉེ་རིང་
ཆགས་སྡང་དང་བྲལ་བའི་བཏང་སྙོམས་ཚད་མེད་པ་ལ་གནས་པར་གྱུར་ཅིག །རྣམ་དག་ཆོས་
ཀྱི་དབྱིངས་ལས་མ་གཡོས་ཀྱང༌། །ཐུགས་རྗེའི་སྤྱན་གྱིས་འགྲོ་ལ་མཆོག་ཏུ་གཟིགས། །རྒྱལ་
བ་ཀུན་གྱི་འཕྲིན་ལས་བསྒྲུབ་མཛད་པའི། །དུས་གསུམ་བླ་མ་འཁོར་བཅས་གཤེགས་སུ་
གསོལ། །མ་ལུས་སེམས་ཅན་ཀུན་གྱི་མགོན་གྱུར་ཞིང༌། །བདུད་སྡེ་དཔུང་བཅས་མི་བཟད་
འཇོམས་མཛད་ལྷ། །དངོས་རྣམས་མ་ལུས་ཇི་བཞིན་མཁྱེན་གྱུར་པའི། །བཅོམ་ལྡན་འཁོར་
བཅས་གནས་འདིར་གཤེགས་སུ་གསོལ། །བཅོམ་ལྡན་བསྐལ་པ་གྲངས་མེད་དུ་མ་རུ། །འགྲོ་
ལ་བརྩེ་ཕྱིར་ཐུགས་རྗེས་རྣམ་སྦྱངས་ཤིང༌། །སྨོན་ལམ་རྒྱ་ཆེན་དགོངས་པ་ཡོངས་རྫོགས་པ།
ཁྱེད་བཞེད་འགྲོ་དོན་མཛད་དུས་འདི་ལགས་ན། །དེ་ཕྱིར་ཆོས་དབྱིངས་ཕོ་བྲང་ལྷུན་གྲུབ་
ནས། །རྫུ་འཕྲུལ་བྱིན་རླབས་སྣ་ཚོགས་སྟོན་མཛད་ཅིང༌། །མཐའ་ཡས་སེམས་ཅན་ཚོགས་
རྣམས་སྒྲོལ་བའི་ཕྱིར། །ཡོངས་དག་འཁོར་དང་བཅས་ཏེ་གཤེགས་སུ་གསོལ། །ཕྱོགས་དུས་
ཀུན་ཁྱབ་སྐྱབས་གསུམ་བཀའ་སྡོད་བཅས། །ཉོན་མོངས་འགྲོ་ལ་མཁྱེན་བརྩེས་རབ་
དགོངས་ནས། །དཔག་མེད་ཞིང་ནས་ཐོགས་མེད་རྫུ་འཕྲུལ་གྱིས། །འདིར་གཤེགས་མཆོད་
སྤྲིན་རྒྱ་མཚོའི་དབུས་བཞུགས་གསོལ། །གང་གི་བཀའ་དྲིན་འོད་ཀྱིས་གསལ་བྱས་བདག་
ཉིད་ཀྱི། །དེ་ཉིད་རིན་ཆེན་འོད་ཀྱི་ཚོགས་ཀྱིས་མུན་བཅོམ་ནས། །མིག་སྐྱོན་མེད་རྣམས་རོལ་
པར་གནས་པས་སྟེང་དུ་ནི། །ལྟ་གྱུར་བླ་མ་ཉི་མ་དེ་ལ་ཕྱག་འཚལ་ལོ། །བླ་མ་མཉམ་མེད་
སངས་རྒྱས་རིན་པོ་ཆེ། །དུས་གསུམ་བདེ་གཤེགས་སྲས་བཅས་ཐམས་ཅད་ཀྱི། །སྐུ་གསུང་
ཐུགས་ཀྱི་རང་བཞིན་བྱིན་རླབས་པ། །བཀའ་དྲིན་ཆེན་པོའི་ཞབས་ལ་ཕྱག་འཚལ་ལོ། །དང་
པོ་བྱང་ཆུབ་མཆོག་ཏུ་ཐུགས་བསྐྱེད་ནས། །བསྐལ་པ་གྲངས་མེད་གསུམ་དུ་ཚོགས་བསགས་

ཤིང༌། །བར་དུ་གཅོད་པའི་བདུད་བཞི་འདུལ་མཛད་པ། །བཅོམ་ལྡན་སེང་གེ་དེ་ལ༴ གང་གི་
འབྱུང་པོ་ཀུན་ལ་ཐུགས་བརྩེ་བས། །སྔོན་ཆད་མ་ཐོས་ཆོས་ཀྱི་འཁོར་ལོ་བསྐོར། །སྐྱོབ་པ་ལྷ་
དང་མི་རྣམས་འདུལ་མཛད་པ། །སྲིད་པ་མཐར་ཕྱིན་དེ་ལ༴ གང་ཚེ་རྐང་གཉིས་གཙོ་བོ་ཁྱོད་
བལྟམས་ཚེ། །ས་ཆེན་འདི་ལས་གོམ་པ་བདུན་བོར་ནས། །ང་ནི་འཇིག་རྟེན་འདི་ན་མཆོག་
ཅེས་གསུངས། །དེ་ཚེ་མཁས་པ་ཁྱོད་ལ༴ རྣམ་དག་སྐུ་མངའ་མཆོག་ཏུ་གཟུགས་བཟང་བ། །
ཡེ་ཤེས་རྒྱ་མཚོ་གསེར་གྱི་ལྷུན་པོ་འདྲ། །གྲགས་པ་འཇིག་རྟེན་གསུམ་ན་ལྷམ་མེ་བ། །མགོན་
པོ་མཆོག་བརྙེས་ཁྱོད་ལ༴ གང་ཚེ་ཐུབ་ཆེན་ཞིང་པའི་གྲོང་བཞུད་ཚེ། །འཛམ་བུའི་གྲིབ་མས་
སྐུ་ལུས་མ་བཏང་ཞིང༌། །ལྷ་བུ་གཞོན་ནུ་{དྲུག་གིས་[ཚོགས་ཀྱིས]བཏུད་གྱུར་པ། །དེ་ཚེ་
མཆོད་འོས་ཁྱོད་ལ༴ མཚན་མཆོག་ལྡན་པ་དྲི་མེད་ཟླ་བའི་ཞལ། །གསེར་མདོག་འདྲ་བ་ཁྱོད་
ལ༴ རྡུལ་བྲལ་ཁྱོད་འདྲ་སྲིད་པ་གསུམ་མ་མཆིས། །མཉམ་མེད་མཁྱེན་ཅན་ཁྱོད་ལ༴ མི་
མཆོག་འདུལ་བ་ཁ་ལོ་སྒྱུར་མཛད་ཅིང༌། །ཀུན་སྦྱོར་འཆིང་བ་གཅོད་མཛད་དེ་བཞིན་
གཤེགས། །དབང་པོ་ཞི་ཞིང་ཉེར་ཞི་ཞི་ལ་མཁས། །མཉན་ཡོད་བཞུགས་པ་དེ་ལ༴ ཆོས་སྐུ་
ནམ་མཁའ་བཞིན་དུ་དབྱེར་མེད་ཀྱང༌། །གཟུགས་སྐུ་འཇའ་ཚོན་བཞིན་དུ་སོ་སོར་གསལ། །
ཐབས་དང་ཤེས་རབ་མཆོག་ལ་མངའ་བརྙེས་པའི། །རིགས་ལྔ་བདེ་བར་གཤེགས་ལ༴ 
སངས་རྒྱས་རྣམ་གཟིགས་གཙུག་གཏོར་ཐམས་ཅད་སྐྱོབས། །འཁོར་བ་འཇིགས་དང་གསེར་
ཐུབ་འོད་སྲུང་དང༌། །ཤཱཀྱ་ཐུབ་པ་གོ་ཏམ་ལྷ་ཡི་ལྷ། །སངས་རྒྱས་དཔའ་བོ་བདུན་ལ༴ མཐུན་
པའི་དགེ་ཚོགས་སྨོན་ལམ་རྨད་བྱུང་ཞིང༌། །སྤྱད་པ་སྤྱོད་ཚེ་ནམ་ཡང་མཆེད་གྱུར་ལ། །བསྐལ་
བཟང་གཅིག་ལ་མཛད་པ་མཐར་ཕྱིན་པའི། །རྫོགས་པའི་སངས་རྒྱས་སྟོང་ལ༴ སྔོན་ཚེ་བྱང་
ཆུབ་ཆེན་པོར་ཐུགས་བསྐྱེད་ནས། །ཚོགས་གཉིས་ཡོངས་རྫོགས་དགོངས་པ་མཐར་ཕྱིན་
པའི། །དེ་བཞིན་གཤེགས་པ་དྲུག་ཁྲི་ལྔ་སྟོང་ལ། །ལུས་ངག་ཡིད་གསུམ་གུས་པས་ཕྱག་

འཚལ་ལོ། །མཚན་ལེགས་རིན་ཆེན་གསེར་བཟང་མྱ་ངན་མེད། །ཆོས་བསྒྲགས་མངོན་མཁྱེན་
སྨན་བླ་ཤཱཀྱ་ཐུབ། །རྒྱ་ཆེན་སྨོན་ལམ་ཡོངས་སུ་རྫོགས་པ་ཡི། །བདེ་བར་གཤེགས་པ་བརྒྱད་
ལ༴ ཉི་མ་ལྟ་བུར་མ་རིག་མུན་པ་སེལ། །ཟླ་བ་ལྟ་བུར་ཉོན་མོངས་གདུང་བ་སེལ། །དུག་
གསུམ་ནད་སེལ་སངས་རྒྱས་སྨན་གྱི་བླ། །བཻཌཱུརྱ་ཡི་འོད་ལ༴ འཇིག་རྟེན་འདྲེན་པའི་གཙོ་བོ་
ཚེ་དཔག་མེད། །དུས་མིན་འཆི་བ་མ་ལུས་འཇོམས་པའི་དཔལ། །མགོན་མེད་སྡུག་བསྔལ་
གྱུར་པ་རྣམས་ཀྱི་སྐྱབས། །སངས་རྒྱས་ཚེ་དཔག་མེད་ལ༴ བྱམས་ཆེན་མེ་ཡིས་ཞེ་སྡང་བུད་
ཤིང་སྲེག །ཡེ་ཤེས་འོད་ཀྱིས་མ་རིག་མུན་པ་སེལ། །ཆོས་ཀྱི་རྒྱལ་ཚབ་འགྲོ་བའི་མགོན་
མཛད་པ། དགའ་ལྡན་བཞུགས་པ་དེ་ལ༴ རྡོ་རྗེ་འཆང་དབང་རྒྱལ་བ་རྟག་པ་དང༌། །ཧེ་རུ་ཀ་
དཔལ་རྡོ་རྗེ་ཉི་མ་དང༌། །པདྨ་གར་དབང་རྟ་ཡི་རྒྱལ་པོ་སོགས། །འཁོར་ལོའི་དབང་ཕྱུག་
རྣམས་ལ༴ རྒྱལ་བ་རིགས་ལྔ་དེ་བཞིན་གཤེགས་ཡུམ་བཞི། །སེམས་དཔའ་ཆེ་དང་ཁྲོ་བོའི་
དབང་པོ་རྣམས། །རང་རང་རིགས་ཀྱི་ལྷ་མོར་བཅས་ལ་སོགས། །དཀྱིལ་འཁོར་ལྷ་ཚོགས་
རྣམས་ལ༴ རྡོ་རྗེ་ཕག་མོ་བདག་མེད་སྣ་ཚོགས་ཡུམ། །ཡེ་ཤེས་དབང་མོ་རྡོ་རྗེ་རོ་ལངས་མ། །
རྡོར་དབྱིངས་དབང་ཕྱུག་ལ་སོགས་དཀྱིལ་འཁོར་གྱི། །འཁོར་ལོས་སྒྱུར་བ་རྣམས་ལ༴ 
འདུས་པ་བདེ་དགེས་སྒྱུ་འཕྲུལ་དྲྭ་བ་དང༌། །གདན་བཞི་མཱ་ཡ་ཐོད་པ་གཤིན་རྗེའི་གཤེད། །
དུས་ཀྱི་འཁོར་ལོ་ལ་སོགས་སྔགས་རྒྱུད་ཀྱི། །ཡེ་ཤེས་ལྷ་ཚོགས་ཀུན་ལ༴ གསང་སྔགས་
རིགས་སྔགས་གཟུང་སྔགས་སྙིང་པོ་དང༌། །ཕྱག་རྒྱའི་རིགས་བྱུང་ལ་སོགས་སྔགས་ཀྱི་ལྷ། །
ཞི་ཁྲོའི་ལྷ་ཚོགས་རྒྱུད་སྡེ་བཞི་པོ་ལས། །གང་གསུངས་རྣམས་ལ་གུས་པས་ཕྱག་བགྱིའོ། །
དུས་གསུམ་བདེ་བར་གཤེགས་པ་ཆོས་ཀྱི་སྐུ། །འགྲོ་དྲུག་སེམས་ཅན་རྣམས་ལ་སྤྱན་རས་
གཟིགས། །ནམ་མཁའ་ལྟ་བུར་ཁྱབ་པའི་བཅུ་གཅིག་ཞལ། །གཟི་བརྗིད་འོད་དཔག་མེད་ལ༴ 
ཕྱག་སྟོང་འཁོར་ལོས་སྒྱུར་བའི་རྒྱལ་པོ་སྟོང༌། །སྤྱན་སྟོང་བསྐལ་པ་བཟང་པོའི་སངས་རྒྱས་

སྟོང༌། །གང་ལ་གང་འདུལ་དེ་ལ་དེར་སྟོན་པའི། །བཙུན་པོ་སྤྱན་རས་གཟིགས་ལ༴ དུས་
གསུམ་རྒྱལ་བ་ཀུན་གྱི་ཐུགས་ཀྱི་སྲས། །གཞོན་ནུའི་ཚུལ་འཛིན་རྒྱལ་སྲས་འཇམ་པའི་
དབྱངས། །བདུད་ཀྱི་དཀྱིལ་འཁོར་མཐའ་དག་འཛོམས་མཛད་པ། །མཁྱེན་བརྩེའི་རང་
བཞིན་དེ་ལ༴ ལྕང་ལོ་ཅན་གྱི་གནས་མཆོག་དམ་པ་ན། །གསང་སྔགས་རིག་སྔགས་ཀུན་གྱི་
བདག་པོ་སྟེ། །ལོག་འདྲེན་བགེགས་ཀྱི་ཚོགས་རྣམས་འཇོམས་མཛད་པའི། །ཕྱག་ན་རྡོ་རྗེ་
བསྣམས་ལ༴ མགོན་པོ་སྤྱན་རས་གཟིགས་དབང་ཐུགས་རྗེ་ཅན། །དོན་ཡོད་ཞགས་པ་ཁྲོ་
ཞལ་རྟ་མཆོག་དང༌། །རལ་གཅིག་མ་དང་ཁྲོ་གཉེར་ཅན་མ་སྟེ། །འཕགས་པ་ལྷ་ལྔའི་ཚོགས་
ལ༴ དཔལ་ལྡན་ལྷ་མོ་སྟོན་ཀའི་ཟླ་བའི་མདོག །ཞལ་གསུམ་ཕྱག་བརྒྱད་རབ་མཛེས་ཞི་བའི་
སྐུ། །ཡེ་ཤེས་དཔག་ཡས་ཚེ་ཡི་མཆོག་སྩོལ་མ། །རྣམ་པར་རྒྱལ་མའི་ཞབས་ལ༴ སེང་གེ་གླང་
ཆེན་མེ་སྦྲུལ་ཆོམ་རྐུན་དང༌། །ལྕགས་སྒྲོག་རྒྱ་མཚོ་ཤ་ཟའི་འཇིགས་པ་རྣམས། །ཞི་མཛད་ཟླ་
བའི་འོད་ལྟར་མཛེས་པའི་སྐུ། །བཅོམ་ལྡན་སྒྲོལ་མ་ཡུམ་ལ༴ སྐུ་ཡི་སྐྱོན་སྤངས་མཚན་དང་
དཔེ་བྱད་ལྡན། །གསུང་གི་སྐྱོན་སྤངས་ཀ་ལ་པིངྐའི་དབྱངས། །ཐུགས་ཀྱི་སྐྱོན་སྤངས་ཤེས་བྱ་
མཐའ་དག་མཁྱེན། །བཀྲ་ཤིས་དཔལ་འབར་མ་ལ༴ རྣམ་རྒྱལ་འཇིག་རྟེན་དབང་ཕྱུག་གསང་
བའི་བདག །མི་གཡོ་འདོད་པའི་རྒྱལ་པོ་དབྱུག་སྔོན་ཅན། །སྟོབས་པོ་ཆེ་དང་ལྷ་ཡི་བུ་གཉིས་
པོ། །རྣམ་རྒྱལ་ལྷ་ཚོགས་རྣམས་ལ༴ འཇམ་དབྱངས་ཕྱག་ན་རྡོ་རྗེ་སྤྱན་རས་གཟིགས། །ས་ཡི་
སྙིང་པོ་སྒྲིབ་པ་རྣམ་པར་སེལ། །ནམ་མཁའི་སྙིང་པོ་བྱམས་པ་ཀུན་ཏུ་བཟང༌། །ཉེ་བའི་སྲས་
ཆེན་བརྒྱད་ལ༴ སོ་སོར་འབྲང་མ་སྟོང་ཆེན་རབ་འཇོམས་དང༌། །རྨ་བྱ་ཆེན་མོ་གསང་སྔགས་
རྗེས་འཛིན་དང༌། །བསིལ་བའི་ཚལ་དང་གཙུག་ཏོར་གདུགས་དཀར་སོགས། །འཕྲིན་ལས་
ལྷ་ཚོགས་རྣམས་ལ༴ གང་གི་མཚན་ཙམ་འཛིན་ཞིང་དྲན་པས་ཀྱང༌། །འཇིགས་པ་ཀུན་ལས་
རབ་ཏུ་སྐྱོབ་མཛད་ཅིང༌། །དྲི་མེད་བདེ་ཆེན་ཉེ་བར་སྩོལ་མཛད་པའི། །ལྷ་མོ་འོད་ཟེར་ཅན་

ལ༴ རྒྱལ་བ་ཀུན་གྱི་ཡེ་ཤེས་སྒྱུ་མ་ཡི། །ཆོ་འཕྲུལ་རྣམ་པར་འཕྲུལ་བ་ཤཱ་ཝཱ་རི། །ལྷ་མོ་གང་
གིས་བསྒྲུབས་པའི་ནད་གདོན་བགེགས། །ཀུན་ཏུ་ཞི་མཛད་མ་ལ༴ རྒྱལ་བ་རྒྱལ་མཚོའི་
གསུང་རབ་རྒྱ་མཚོ་ཡི། །རྣམ་པར་འཕྲུལ་བའི་དཔལ་ལས་ལེགས་བྱུང་ཞིང༌། །སྒྲུབ་པ་པོ་ལ་
བློ་གྲོས་མཆོག་སྟེར་བ། །ལྷ་མོ་དབྱངས་ཅན་མ་ལ༴ ཡེ་ཤེས་ཧ་ཡ་གྲི་བ་རྟ་མཆོག་དཔལ། །
འབར་བའི་སྐུ་ལ་རལ་པ་གྱེན་དུ་བརྫེས། །མ་རིག་ཚངས་པ་ཁ་བུབ་གནོན་པའི་ལྷ། །པདྨ་
རིགས་སྔགས་རྒྱལ་ལ༴ ཆོས་དབྱིངས་རང་བཞིན་ཨིནྡྲ་ནཱི་ལའི་མདོག །ཞལ་གཅིག་ཕྱག་
གཉིས་ཞབས་ཟུང་བརྗིད་པའི་སྐུ། །ཡེ་ཤེས་རལ་གྲི་རྡོ་རྗེ་ཞགས་པ་བསྣམས། ཁྲོ་རྒྱལ་མི་
གཡོ་མགོན་ལ༴ ཡེ་ཤེས་རྒྱལ་བའི་རིགས་ཀྱི་སྤྲུལ་པ་ནི། །ལྷ་མིན་འཇོམས་ཤིང་བདུད་ཀྱི་
ཀླད་པ་འགེམས། །སྐུ་གསུང་ཐུགས་ཀྱི་རྡོ་རྗེ་གཤིན་རྗེའི་གཤེད། །འོད་ཆེན་ཁྲོ་བོའི་རྒྱལ༴ 
མཐུ་སྟོབས་ཐོགས་མེད་རྡོ་རྗེ་རྣམ་པར་འཇོམས། །འཕྲིན་ལས་ལྷུན་གྲུབ་བདུད་རྩི་འཁྱིལ་བ་
སོགས། ཁྲོ་བོ་མངག་གཞུག་ཕོ་ཉའི་དབང་པོ་རྣམས། །རིག་པའི་ཚོགས་དང་བཅས་ལ༴ 
གཙུག་གཏོར་འཁོར་ལོས་སྒྱུར་དང་མཐར་བྱེད་བཞི། །སྟོབས་ཆེན་མི་གཡོ་འདོད་པའི་རྒྱལ་
པོ་དང༌། །དབྱུག་སྔོན་ཧཱུཾ་མཛད་གནོད་མཛེས་རྒྱལ་པོ་སྟེ། །ཕྱོགས་བཅུའི་ཁྲོ་རྒྱལ་རྣམས་ལ༴ 
ལྷ་ཀླུ་གནོད་སྦྱིན་ལྷ་མིན་ཚངས་པ་སོགས། །འཇིག་རྟེན་དྲེགས་པ་ཀུན་གྱིས་ཞབས་ལ་འདུད། །
གདུལ་དཀའ་འདུལ་ཕྱིར་དཀྱིལ་འཁོར་སྤྲུལ་མཛད་པའི། །འཇིག་རྟེན་གསུམ་རྒྱལ་གཙོ་ལ༴ 
འགྲོ་བ་རྒྱུད་ལྔ་འཁོར་བའི་དཀྱིལ་འཁོར་དུ། །སྡུག་བསྔལ་འཁྲུལ་འཁོར་གྱིས་གཟིར་འགྲོ་
གཟིགས་ནས། །ཐུགས་རྗེས་སྡུག་བསྔལ་འཁྲུལ་འཁོར་འཇོམས་མཛད་པ། །ཐུགས་རྗེའི་
བདག་ཉིད་ཁྱེད་ལ༴ སེམས་ཅན་སྨིན་ཞིང་གྲོལ་བར་མཛད་པའི་ཕྱིར། །སེམས་ཅན་ཁམས་
ན་བཞུགས་ཤིང་སྤྱོད་གྱུར་ཀྱང༌། །ཆགས་པས་མ་གོས་པདྨ་ལྟར་དག་པ། །འདོད་ཆགས་དག་
པའི་བདག་ཉིད་ཁྱེད་ལ་འདུད། །སེམས་ཅན་བཀྲེན་པ་ཆོས་ཀྱིས་ཕོངས་གྱུར་པ། །མ་རིག་

འཐིབས་པོའི་ནང་དུ་སོང་བ་རྣམས། །འཕགས་པའི་ནོར་བདུན་དག་གིས་ཚིམ་མཛད་པ། །ཡེ་
ཤེས་སྒྲོན་མེ་ཁྱོད་ལ༴ སེམས་ཅན་འཁོར་བའི་རྒྱ་མཚོར་ནུབ་པ་རྣམས། །ཐུགས་རྗེས་ཐབས་
དང་ཤེས་རབ་གྲུར་བཅུག་སྟེ། །ཞི་བ་རིན་ཆེན་གླིང་དུ་སྐྱེལ་མཛད་པ། །ཀུན་གྱི་དེད་དཔོན་
ཁྱེད་ལ་ཀུན་ནས་འདུད། །སེམས་ཅན་ལས་ཀྱི་ཆུ་བོར་ནུབ་གྱུར་རྣམས། །དམ་ཆོས་བདུད་
རྩིའི་ཟམ་པས་སྒྲོལ་མཛད་ཅིང༌། །འཕགས་ལམ་ཡན་ལག་བརྒྱད་ལ་སྦྱོར་མཛད་པ། །གསུང་
གི་མངའ་བདག་ཁྱེད་ལ༴ སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། །མ་སྐྱེས་མི་འགག་
ནམ་མཁའི་ངོ་བོ་ཉིད། །སོ་སོ་རང་རིག་ཡེ་ཤེས་སྤྱོད་ཡུལ་མ། །དུས་གསུམ་རྒྱལ་བའི་ཡུམ་
ལ༴ མདོ་སྡེ་དབྱངས་བསྙན་ལུང་བསྟན་ཚིགས་སུ་བཅད། །ཆེད་བརྗོད་གླིང་གཞི་རྟོགས་
བརྗོད་དེ་ལྟར་བྱུང༌། །སྐྱེ་རབས་རྒྱས་དང་རྨད་བྱུང་གཏན་ལ་དབབ། །གསུང་རབ་ཡན་ལག་
བཅུ་གཉིས་ལ་ཕྱག་འཚལ། །རླབས་ཆེན་སྤྱོད་པའི་ཚུལ་ནི་རབ་བཟུང་ནས། །བསྡུ་བ་རྣམ་
བཞིས་འགྲོ་དོན་མཛད་གྱུར་པ། །རབ་དགའ་ལ་སོགས་ས་ལ་བཞུགས་པ་ཡི། །བྱང་ཆུབ་
སེམས་དཔའ་རྣམས་ལ༴ མི་འཁྲུགས་པ་དང་སྣང་མཛད་སྤྱན་རས་གཟིགས། །རིན་ཆེན་འོད་
འཕྲོ་རི་རབ་མུ་ཁྱུད་དང༌། །འོད་དཔག་མེད་དང་རྡོ་རྗེ་འཛིན་པ་སྟེ། །མཐུ་སྟོབས་ཆེན་པོ་
བརྒྱད་ལ༴ བཟང་སྐྱོང་ཟླ་འོད་གཞོན་ནུ་ཡུལ་འཁོར་སྐྱོངས། །དོན་ཟབ་དགོངས་འགྲེལ་ཀུན་
འདྲི་ཆོས་འཕགས་དང༌། །བློ་གྲོས་ངག་ཡངས་དོན་དམ་ཡང་བདག་འཕགས། །ཡོན་ཏན་
འབྱུང་གནས་རྣམས་ལ༴ ཐུབ་པའི་བཀའ་འཁོར་ཤཱ་རིའི་བུ་དང་ནི། །མཽདྒ་བུ་དང་ཀུན་ཤེས་
ནོར་སྦྱིན་འཛིན། །ཉེ་བར་འཁོར་དང་མ་འགགས་རབ་འབྱོར་སོགས། །དགྲ་བཅོམ་གྲངས་
ལས་འདས་ལ༴ རྒྱུན་ཞུགས་ཕྱིར་འོང་ཕྱིར་མི་འོང་ལ་སོགས། །དགྲ་བཅོམ་རིགས་གྱུར་སྐྱེས་
སུ་ཟུང་བཞི་དང༌། །ཚོགས་ན་སྤྱོད་དང་བསེ་རུ་ལྟ་བུ་ཡི། །འཕགས་པ་རང་རྒྱལ་རྣམས་ལ༴ 
བཀྲ་ཤིས་འབྱུང་དང་བྱང་ཆུབ་ཆེན་པོ་དང༌། །ཆོས་འཁོར་ཆོ་འཕྲུལ་ཆེན་པོ་ལྷ་ལས་བབས། །

དབྱེན་སྡུམ་སྐུ་ཚེའི་འདུ་བྱེད་བྱིན་གྱིས་བརླབས། །མྱང་འདས་མཆོད་རྟེན་རྣམས་ལ༴ སྟོན་
པས་བསྟན་པ་ཡོངས་གཏད་འོད་སྲུང་ཆེ། །ཀུན་དགའ་བོ་དང་ཤ་ནའི་གོས་ཅན་དང༌། །ཉེ་
སྦས་དྷི་ཏི་ཀ་དང་ནག་པོ་དང༌། །ལེགས་མཐོང་རྣམས་ལ་གུས་པས་ཕྱག་འཚལ་ལོ། །གསང་
སྔགས་ཟབ་མོའི་རྣལ་འབྱོར་ལ་བརྩོན་པས། །ཚེ་གཅིག་ཕྱག་རྒྱ་ཆེན་པོའི་དངོས་གྲུབ་བརྙེས། །
ཨིནྡྲ་བྷཱུ་ཏི་ས་ར་ཧ་ལ་སོགས། །དཔག་ཡས་གྲུབ་ཆེན་རྣམས་ལ༴ མགོན་པོ་ཀླུ་སྒྲུབ་ཨཱརྱ་དེ་
ཝ་དང༌། །ཐོགས་མེད་དབྱིག་གཉེན་ཕྱོགས་གླང་ཆོས་ཀྱི་གྲགས། །ཆོས་སྐྱོང་ཡོན་ཏན་འོད་
དང་དཔའ་བོ་སོགས། །འཛམ་གླིང་རྒྱན་མཆོག་རྣམས་ལ༴ སྡོམ་བརྩོན་དམ་པ་དཔལ་ལྡན་
ཞི་བ་འཚོ། །བརྟུལ་ཞུགས་གྲུབ་པ་པདྨ་འབྱུང་གནས་དཔལ། །བློ་གསལ་དབང་པོ་པདྨའི་
ངང་ཚུལ་སོགས། །སྙིགས་དུས་རྒྱལ་བ་རྣམས་ལ༴ མི་ཡི་དབང་པོ་ཆོས་བཞིན་ས་སྐྱོང་བ། །
རྣམ་དཔྱོད་བློ་ཅན་ངེས་པས་འགྲོ་བ་འདུལ། །དཔའ་མཛངས་བློན་པོ་ཚོགས་ཀྱིས་ཡོངས་
བསྐོར་བའི། །རྒྱལ་བློན་བྱང་སེམས་རྣམས་ལ༴ བདེ་བར་གཤེགས་པའི་རིང་ལུགས་བླ་ན་
མེད། །ཞུ་ཆེན་བསྒྱུར་བྱེད་མཆན་བུའི་གནས་འདུག་པའི། །སྐད་གཉིས་སྨྲ་བ་བློ་གྲོས་གསལ་
ལྡན་པ། །ལོ་ཙཱ་ཆེན་པོ་རྣམས་ལ༴ འཛམ་བུའི་གླིང་དུ་བསྟན་པའི་སྲོག་ཤིང་བཙུགས། ཁ་བ་
ཅན་དུ་ཆོས་ཀྱི་སྒྲོན་མེ་སྦར། །ངུར་སྨྲིག་འཛིན་པ་ཤཱཀྱའི་སྲས་གཅིག་པུ། །མཁན་ཆེན་ཞི་བ་
འཚོ་ལ༴ བྱང་ཆུབ་སེམས་དཔའ་ཆོས་རྒྱལ་ཚུལ་འཛིན་ཞིང༌། །གངས་ཅན་ཁྲོད་འདིར་གདུལ་
བྱ་མ་ལུས་པ། །སྣ་ཚོགས་ཐབས་ཀྱིས་འདུལ་བར་མཛད་པ་ཡི། ཁྲི་སྲོང་ལྡེ་བཙན་ཞབས་ལ༴ 
རིག་པའི་གནས་ལྔ་དག་ལ་མཁྱེན་པ་རྒྱས། །སྒྲོལ་མས་ལུང་བསྟན་ཁ་བ་ཅན་དུ་བྱོན། །ལྔ་
བརྒྱའི་དུས་སུ་ཐམས་ཅད་མཁྱེན་པར་གྱུར། །འགྲོ་མགོན་ཨ་ཏི་ཤ་ལ༴ མ་བྱོན་སངས་རྒྱས་
གསུམ་པ་ཤཱཀྱ་ཤྲཱི། །རྒྱ་གར་བོད་དང་ཁ་ཆེ་ལ་སོགས་པ། །སྣ་ཚོགས་ཡུལ་དུ་དམ་ཆོས་རྒྱས་
མཛད་པའི། །པཎ་ཆེན་ཡབ་སྲས་རྣམས་ལ༴ གཟུངས་སྔགས་རྟོག་པ་བྱ་རྒྱུད་སྤྱོད་རྒྱུད་དང༌། །

རྣལ་འབྱོར་རྒྱུད་དང་རྣལ་འབྱོར་བླ་མེད་ཀྱི། །དབང་ལུང་བཤད་པ་ལག་ལེན་མན་ངག་གི །
བརྒྱུད་པའི་བླ་མ་རྣམས་ལ༴ སོ་ཐར་བྱང་སེམས་གསང་སྔགས་སྡོམ་པ་དང༌། །འདུལ་བ་
མངོན་པ་མདོ་སྡེ་རིན་པོ་ཆེ། །ལེགས་པར་གསུང་དང་དེ་ཡི་དགོངས་འགྲེལ་གྱི། །བརྒྱུད་པའི་
བླ་མ་རྣམས་ལ༴ འགྲོ་ལ་ཕན་བདེ་མ་ལུས་འབྱུང་བའི་གཞི། །བདེ་གཤེགས་བསྟན་པ་ཡུན་
རིང་གནས་པ་དང༌། །འཛིན་དང་སྤེལ་དང་བསྲུང་དང་རྒྱས་མཛད་པའི། །སྐྱེས་བུ་དམ་པ་
རྣམས་ལ༴ རྡོ་རྗེའི་རང་བཞིན་གནས་མཆོག་དམ་པ་ནས། །མངོན་ཤེས་རྫུ་འཕྲུལ་མངའ་བའི་
ཐུགས་རྗེ་ཡིས། །སྒྲུབ་པ་པོ་ལ་མ་ཡིས་བུ་བཞིན་སྐྱོང༌། །གནས་གསུམ་མཁའ་འགྲོའི་ཚོགས་
ལ༴ ས་བཅུ་ཉིད་ལ་གནས་པའི་སེམས་དཔའ་ཡང༌། །གཟི་བརྗིད་མེ་ལྟར་འབར་བའི་ཁྲོ་ཚུལ་
གྱིས། །བསྟན་ལ་སྡང་བའི་དགྲ་བགེགས་རྩད་ནས་གཅོད། །ཡེ་ཤེས་མགོན་པོའི་ཚོགས་ལ༴ 
གང་གི་འཕྲུལ་དང་མངོན་པར་མཁྱེན་པའི་དཔལ། །ཉེ་བར་དགོངས་ནས་ཐུབ་པའི་བཀའ་
བཞིན་དུ། །བསྟན་པ་རིན་ཆེན་བང་མཛོད་ལེགས་སྐྱོང་བའི། །རྡོ་རྗེ་ཆོས་སྐྱོང་རྣམས་ལ༴ ནོར་
གྱི་དབང་ཕྱུག་རིན་ཆེན་གཏེར་མངའ་ཞིང༌། །གནོད་སྦྱིན་ནོར་འཆང་མང་པོ་ཀུན་གྱི་རྗེ། །བྱང་
ཕྱོགས་སྐྱོང་བའི་མགོན་པོ་ཛམ་བྷ་ལ། །དངོས་གྲུབ་མཆོག་སྩོལ་མཛད་ལ༴ གང་སྔོན་སྦྱིན་པ་
རྒྱ་མཚོའི་དགེ་བསགས་པས། །ཚེ་དང་ནོར་དང་མཐུ་ཡི་དཔལ་བརྙེས་ཤིང༌། །སྒྲུབ་པ་པོ་ལ་
དབྱིག་གི་ཆར་འབེབས་པའི། །གནོད་སྦྱིན་ནོར་སྐྱོང་རྣམས་ལ༴ ཚངས་པ་བརྒྱ་བྱིན་ལ་སོགས་
ཕྱོགས་སྐྱོང་བཅུ། །རྒྱལ་ཆེན་བཞི་སོགས་གཙང་རིགས་མགོན་པོ་སྟེ། །བསྟན་པ་བསྲུང་བར་
ཞལ་བཞེས་འཕགས་པའི་ཚོགས། །དཀར་ཕྱོགས་སྐྱོང་བ་རྣམས་ལ་ཕྱག་འཚལ་ལོ། །སྟོན་པ་
བླ་མེད་སངས་རྒྱས་རིན་པོ་ཆེ། །སྐྱོབ་པ་བླ་མེད་དམ་ཆོས་རིན་པོ་ཆེ། །འདྲེན་པ་བླ་མེད་དགེ་
འདུན་རིན་པོ་ཆེ། །བླ་མེད་དཀོན་མཆོག་གསུམ་ལ་ཕྱག་འཚལ་ལོ། །ཞེས་ཕྱག་འཚལ་བ་སྔོན་དུ་འགྲོ་
བའི་སྒོ་ནས། རིན་ཆེན་སེམས་དེ་བཟུང་བར་བྱ་བའི་ཕྱིར། །དེ་བཞིན་གཤེགས་པ་རྣམས་དང་

དམ་པའི་ཆོས། །དཀོན་མཆོག་དྲི་མ་མེད་དང་སངས་རྒྱས་སྲས། །ཡོན་ཏན་རྒྱ་མཚོ་རྣམས་ལ་
ལེགས་པར་མཆོད། །མེ་ཏོག་འབྲས་བུ་ཇི་སྙེད་ཡོད་པ་དང༌། །སྨན་གྱི་རྣམ་པ་གང་ཞིག་ཡོད་
པ་དང༌། །འཇིག་རྟེན་རིན་ཆེན་ཇི་སྙེད་ཡོད་པ་དང༌། །ཆུ་གཙང་ཡིད་དུ་འོང་བ་ཅི་ཡོད་དང༌། །
རིན་ཆེན་རི་བོ་དང་ནི་དེ་བཞིན་དུ། །ནགས་ཚལ་ས་ཕྱོགས་དབེན་ཞིང་ཉམས་དགའ་དང༌། །
ལྗོན་ཤིང་མེ་ཏོག་རྒྱན་སྤྲས་སྤུད་པ་དང༌། །ཤིང་གང་འབྲས་བཟང་ཡལ་ག་དུད་པ་དང༌། །ལྷ་
སོགས་འཇིག་རྟེན་ན་ཡང་དྲི་དང་ནི། །སྤོས་དང་དཔག་བསམ་ཤིང་དང་རིན་ཆེན་ཤིང༌། །མ་
རྨོས་འཁྲུངས་པའི་ལོ་ཏོག་རྣམ་པ་དང༌། །གཞན་ཡང་མཆོད་པར་འོས་པའི་རྒྱན་རྣམས་ནི། །
མཚོ་དང་རྫིང་བུ་པདྨས་བརྒྱན་པ་དག །ངང་པ་ཤིན་ཏུ་སྐད་སྙན་ཡིད་འོང་ལྡན། །ནམ་མཁའ་
རབ་འབྱམས་ཁམས་ཀྱི་མཐའ་གཏུགས་པ། །ཡོངས་སུ་བཟུང་བ་མེད་པ་དེ་དག་ཀུན། །བློ་
ཡིས་བླངས་ནས་ཐུབ་པ་སྐྱེས་ཀྱི་མཆོག །སྲས་དང་བཅས་པ་རྣམས་ལ་ལེགས་འབུལ་ན། །
ཡོན་གནས་དམ་པ་ཐུགས་རྗེ་ཆེ་རྣམས་ཀྱིས། །བདག་ལ་བརྩེ་དགོངས་བདག་གི་འདི་དག་
བཞེས། །བདག་ནི་བསོད་ནམས་མི་ལྡན་བཀྲེན་ཆེན་ཏེ། །མཆོད་པའི་ནོར་གཞན་བདག་ལ་
ཅང་མ་མཆིས། །དེས་ན་གཞན་དོན་དགོངས་པའི་མགོན་གྱིས་འདི། །བདག་གི་དོན་སླད་
ཉིད་ཀྱི་མཐུས་བཞེས་ཤིག །རྒྱལ་དང་དེ་སྲས་རྣམས་ལ་བདག་གིས་ནི། །བདག་གི་ལུས་ཀུན་
གཏན་དུ་དབུལ་བར་བགྱི། །སེམས་དཔའ་མཆོག་རྣམས་བདག་ནི་ཡོངས་བཞེས་ཤིག །གུས་
པས་ཁྱེད་ཀྱི་འབངས་སུ་མཆི་བར་བགྱི། །བདག་ནི་ཁྱེད་ཀྱིས་ཡོངས་སུ་གཟུང་བས་ན། །སྲིད་
ན་མི་འཇིགས་སེམས་ཅན་ཕན་པ་བགྱིས། །སྔོན་གྱི་སྡིག་ལས་ཡང་དག་འདའ་བགྱིད་ཅིང༌། །
སྡིག་པ་གཞན་ཡང་སླན་ཆད་མི་བགྱིད་དོ། ཁྲུས་ཀྱི་ཁང་པ་ཤིན་ཏུ་དྲི་ཞིམ་པ། །ཤེལ་གྱི་ས་
གཞི་གསལ་ཞིང་འཚེར་བ་ལྟར། །རིན་ཆེན་འབར་བའི་ཀ་བ་ཡིད་འོང་ལྡན། །མུ་ཏིག་འོད་
ཆགས་བླ་རེ་བྲིས་པ་དེར། །དེ་བཞིན་གཤེགས་དང་དེ་ཡི་སྲས་རྣམས་ལ། །རིན་ཆེན་བུམ་པ་

མང་པོ་སྤོས་ཀྱི་ཆུ། །ཡིད་འོང་ལེགས་པར་བཀང་བ་གླུ་དང་ནི། །རོལ་མོར་བཅས་པ་དུ་མས་
སྐུ་ཁྲུས་གསོལ། །དེ་དག་སྐུ་ལ་མཚུངས་པ་མེད་པའི་གོས། །གཙང་ལ་དྲི་རབ་བསྒོས་པས་སྐུ་
ཕྱིའོ། །དེ་ནས་དེ་ལ་ཁ་དོག་ལེགས་བསྒྱུར་བའི། །ན་བཟའ་ཤིན་ཏུ་དྲི་ཞིམ་དམ་པ་འབུལ། །
གོས་བཟང་སྲབ་ལ་འཇམ་པ་སྣ་ཚོགས་དང༌། །རྒྱན་མཆོག་བརྒྱ་ཕྲག་དེ་དང་དེ་དག་གིས། །
འཕགས་པ་ཀུན་ཏུ་བཟང་དང་འཇམ་དབྱངས་དང༌། །འཇིག་རྟེན་དབང་ཕྱུག་སོགས་ལའང་
བརྒྱན་པར་བགྱི། །སྟོང་གསུམ་ཀུན་ཏུ་དྲི་ངད་ལྡང་པ་ཡི། །དྲི་མཆོག་རྣམས་ཀྱིས་ཐུབ་དབང་
ཀུན་གྱི་སྐུ། །གསེར་སྦྱངས་བཙོ་མ་བྱི་དོར་བྱས་པ་ལྟར། །འོད་ཆགས་འབར་བ་དེ་དག་བྱུག་
པར་བགྱི། །ཐུབ་དབང་མཆོད་གནས་མཆོག་ལ་ཡིད་འོང་བའི། །མེ་ཏོག་མན་དཱ་ར་དང་པདྨ་
དང༌། །ཨུཏྤལ་ལ་སོགས་དྲི་ཞིམ་ཐམས་ཅད་དང༌། །འཕྲེང་བ་སྤེལ་ལེགས་ཡིད་འོང་རྣམས་
ཀྱིས་མཆོད། །སྤོས་མཆོག་ཡིད་འཕྲོག་དྲི་ངད་ཁྱབ་པ་ཡི། །བདུག་པའི་སྤྲིན་ཚོགས་རྣམས་
ཀྱང་དེ་ལ་དབུལ། །ཞལ་ཟས་བཟའ་བཏུང་སྣ་ཚོགས་བཅས་པ་ཡི། །ལྷ་བཤོས་རྣམས་ཀྱང་
དེ་ལ་དབུལ་བར་བགྱི། །གསེར་གྱི་པདྨ་ཚར་དུ་དངར་བ་ཡི། །རིན་ཆེན་སྒྲོན་མ་རྣམས་ཀྱང་
དབུལ་བར་བགྱི། །ས་གཞི་བསྟར་བ་སྤོས་ཀྱིས་བྱུག་པ་དེར། །མེ་ཏོག་ཡིད་འོང་སིལ་མ་
དགྲམ་པར་བྱ། །གཞལ་མེད་ཕོ་བྲང་བསྟོད་དབྱངས་ཡིད་འོང་ལྡན། །མུ་ཏིག་རིན་ཆེན་རྒྱན་
འཕྲེང་མཛེས་འབར་བ། །དཔག་ཡས་ནམ་མཁའི་རྒྱན་གྱུར་དེ་དག་ཀྱང༌། །ཐུགས་རྗེའི་རང་
བཞིན་ཅན་ལ་དབུལ་བར་བགྱི། །རིན་ཆེན་གདུགས་མཛེས་གསེར་གྱི་ཡུ་བ་ཅན། ཁོར་ཡུག་
རྒྱན་གྱི་རྣམ་པ་ཡིད་འོང་ལྡན། །དབྱིབས་ལེགས་བལྟ་ན་སྡུག་པ་བསྒྲེང་བ་ཡང༌། །རྟག་ཏུ་ཐུབ་
དབང་རྣམས་ལ་དབུལ་བར་བགྱི། །དེ་ལས་གཞན་ཡང་མཆོད་པའི་ཚོགས། །རོལ་མོ་
དབྱངས་སྙན་ཡིད་འོང་ལྡན། །སེམས་ཅན་སྡུག་བསྔལ་སིམ་བྱེད་པའི། །སྤྲིན་རྣམས་སོ་སོར་
གནས་གྱུར་ཅིག །དམ་ཆོས་དཀོན་མཆོག་ཐམས་ཅད་དང༌། །མཆོད་རྟེན་རྣམས་དང་སྐུ་

གཟུགས་ལ། །རིན་ཆེན་མེ་ཏོག་ལ་སོགས་ཆར། །རྒྱུན་མི་འཆད་པར་འབབ་པར་ཤོག །ཇི་
ལྟར་འཇམ་དབྱངས་ལ་སོགས་པས། །རྒྱལ་བ་རྣམས་ལ་མཆོད་མཛད་པ། །དེ་བཞིན་བདག་
གིས་དེ་བཞིན་གཤེགས། །མགོན་པོ་སྲས་དང་བཅས་རྣམས་མཆོད། །ཡོན་ཏན་རྒྱ་མཚོ་
རྣམས་ལ་བདག །བསྟོད་དབྱངས་ཡན་ལག་རྒྱ་མཚོས་བསྟོད། །བསྟོད་དབྱངས་སྙན་སྤྲིན་དེ་
དག་ལ། །ངེས་པར་ཀུན་ཏུ་འབྱུང་གྱུར་ཅིག །ཅེས་སྤྱོད་འཇུག་ནས་འབྱུང་བ་ལྟར་བརྗོད་ནས་མཆོད་པ་འབུལ།
སླར་ཡང་བསྟོད་པའི་སྒོ་ནས་ཕྱག་འཚལ་བ་ནི། གང་གི་དྲིན་གྱིས་བདེ་ཆེན་ཉིད། །སྐད་ཅིག་ཉིད་ལ་
འཆར་བ་གང༌། །བླ་མ་རིན་ཆེན་ལྟ་བུའི་སྐུ། །རྡོ་རྗེ་ཅན་ཞབས་པད་ལ་འདུད། །སངས་རྒྱས་
ཐམས་ཅད་འདུས་པའི་སྐུ། །རྡོ་རྗེ་འཛིན་པའི་ངོ་བོ་ཉིད། །དཀོན་མཆོག་གསུམ་གྱི་རྩ་བ་
སྟེ། །བླ་མ་རྣམས་ལ་ཕྱག་འཚལ་ལོ། །བླ་མའི་སྐུ་ནི་རྡོ་རྗེའི་སྐུ། །མཛེས་ཤིང་ལྟ་བས་ཆོག་མི་
ཤེས། །བསམ་གྱིས་མི་ཁྱབ་ཡོན་ཏན་ལྡན། །བླ་མའི་སྐུ་ལ་ཕྱག་འཚལ་ལོ། །བླ་མའི་གསུང་
ནི་ཚངས་པའི་དབྱངས། །འགག་མེད་སེང་གེའི་སྒྲ་དང་ལྡན། །མུ་སྟེགས་རི་དྭགས་སྐྲག་
མཛད་པའི། །བླ་མའི་གསུང་ལ་ཕྱག་འཚལ་ལོ། །བླ་མའི་ཐུགས་ནི་ནམ་མཁའ་ལྟར། །བདེ་
གསལ་མི་རྟོག་སྟོང་པའི་ངང༌། །རྣམ་ཐར་གསུམ་ལ་ལེགས་གནས་པའི། །བླ་མའི་ཐུགས་ལ་
ཕྱག་འཚལ་ལོ། །བླ་མ་སངས་རྒྱས་བླ་མ་ཆོས། །དེ་བཞིན་བླ་མ་དགེ་འདུན་ཏེ། །ཀུན་གྱི་བྱེད་
པོ་བླ་མ་ཡིན། །བླ་མ་རྣམས་ལ་ཕྱག་འཚལ་ལོ། །མགོན་པོ་ཐུགས་རྗེ་ཆེ་ལྡན་པ། །ཐམས་
ཅད་མཁྱེན་པ་སྟོན་པ་པོ། །བསོད་ནམས་ཡོན་ཏན་རྒྱ་མཚོའི་ཞིང༌། །དེ་བཞིན་གཤེགས་ལ་
ཕྱག་འཚལ་ལོ། །དག་པ་འདོད་ཆགས་བྲལ་བའི་རྒྱུ། །དགེ་བས་ངན་སོང་ལས་གྲོལ་ཞིང༌། །
གཅིག་ཏུ་དོན་དམ་མཆོག་གྱུར་པའི། །ཞི་གྱུར་ཆོས་ལ་ཕྱག་འཚལ་ལོ། །གྲོལ་ནས་གྲོལ་
བའི་ལམ་ཡང་སྟོན། །བསླབ་པ་དག་ལ་རབ་ཏུ་གུས། །ཞིང་གི་དམ་པ་ཡོན་ཏན་ཞིང༌། །དགེ་
འདུན་ལ་ཡང་ཕྱག་འཚལ་ལོ། །

རྒྱ་གར་སྐད་དུ། ཨེ་ཀ་གཱ་ཐཱ། བོད་སྐད་དུ། ཚིགས་སུ་བཅད་པ་གཅིག་པ། དཀོན་མཆོག་
གསུམ་ལ་ཕྱག་འཚལ་ལོ། །སྐྱེས་བུ་ཁྱུ་མཆོག་ཁྱོད་འདྲའི་དགེ་སྦྱོང་ཆེན་པོ་གཞན་དག་ལྷ་
ཡུལ་ས་ལའང་མེད། །འཇིག་རྟེན་འདི་ནའང་ཡོད་པ་མ་ཡིན་རྣམ་ཐོས་བུ་ཡི་གནས་ནའང་
ཡོད་མ་ཡིན། །ལྷ་ཡི་ཕོ་བྲང་གནས་མཆོག་དག་ནའང་མེད་ལ་ཕྱོགས་དང་ཕྱོགས་མཚམས་
དག་ནའང་མེད། །རི་དང་ནགས་སུ་བཅས་པའི་ས་སྟེང་རྒྱས་པ་ཀུན་དུ་བསྐོར་ཀྱང་ག་ལ་ཡོད། །
ཚིགས་སུ་བཅད་པ་གཅིག་པ་རྫོགས་སོ། །
གྲགས་ཆེན་ཤེས་རབ་ཆེན་པོ་བ། །ཐུབ་ཆེན་དཔའ་བོ་ཆེན་པོ་བ། །སྲིད་པའི་མྱ་ངན་
བརྒལ་བ་པོ། །ཉོན་མོངས་བརྒལ་ལ་ཕྱག་འཚལ་འདུད། །སེམས་ཅན་རྣམས་ལ་བརྩེ་བ་
ཅན། །ཕྲད་དང་བྲལ་བའི་དགོངས་པ་ཅན། །མི་འབྲལ་བདེ་བའི་དགོངས་པ་ཅན། །ཕན་བདེ་
དགོངས་ཁྱོད་ལ་ཕྱག་འཚལ། །ཐུབ་པས་སྒྲིབ་ཀུན་ངེས་པར་གྲོལ། །འཇིག་རྟེན་ཐམས་ཅད་
ཟིལ་གྱིས་གནོན། ཁྱོད་ཀྱི་མཁྱེན་པས་ཤེས་བྱ་ཁྱབ། །ཐུགས་གྲོལ་ཁྱོད་ལ་ཕྱག་འཚལ་ལོ། །
སེམས་ཅན་རྣམས་ནི་ཐམས་ཅད་ཀྱི། །ཉོན་མོངས་མ་ལུས་ཐམས་ཅད་འདུལ། །ཉོན་མོངས་
འཇོམས་མཛད་ཉོན་མོངས་ལ། །བརྩེ་བཅས་ཁྱོད་ལ་ཕྱག་འཚལ་ལོ། །ལྷུན་གྱི་གྲུབ་ཅིང་
ཆགས་མི་མངའ། །ཐོགས་པ་མི་མངའ་རྟག་པར་ནི། །མཉམ་པར་གཞག་ཅིང་འདྲི་ཀུན་གྱི། །
ལན་ལྡོན་ཁྱོད་ལ་ཕྱག་འཚལ་ལོ། །རྟེན་དང་བརྟེན་པ་བཤད་བྱ་དང༌། །གསུང་དང་མཁྱེན་
པ་འཆད་བྱེད་ལ། །བློ་གྲོས་རྟག་ཐོགས་མི་མངའ་བ། །ལེགས་སྟོན་ཁྱོད་ལ་ཕྱག་འཚལ་ལོ། །
གཤེགས་ནས་སྤྱོད་པ་མཁྱེན་མཛད་དེ། །དེ་དག་སྐད་ཀྱིས་སེམས་ཅན་གྱི། །འོང་དང་འགྲོ་
དང་ངེས་འབྱུང་ལ། །ལེགས་འདོམས་ཁྱོད་ལ་ཕྱག་འཚལ་ལོ། །ལུས་ཅན་རྣམས་ཀྱིས་ཁྱོད་
མཐོང་ན། །སྐྱེས་བུ་དམ་པ་ལེགས་པར་འཚལ། །མཐོང་བ་ཙམ་གྱིས་རབ་དད་པར། །མཛད་
པ་ཁྱོད་ལ་ཕྱག་འཚལ་ལོ། །ལེན་དང་གནས་དང་གཏོང་བ་དང༌། །སྤྲུལ་དང་ཡོངས་སུ་བསྒྱུར་

བ་དང༌། །ཏིང་ངེ་འཛིན་དང་ཡེ་ཤེས་ལ། །མངའ་བརྙེས་ཁྱོད་ལ་ཕྱག་འཚལ་ལོ། །ཐབས་དང་
སྐྱབས་དང་དག་པ་དང༌། །ཐེག་ཆེན་ངེས་པར་འབྱུང་བ་ལ། །སེམས་ཅན་རྣམས་ནི་རབ་བསླུ་
བའི། །བདུད་འཇོམས་ཁྱོད་ལ་ཕྱག་འཚལ་ལོ། །རང་གཞན་དོན་དུ་ཡེ་ཤེས་དང༌། །སྤངས་
དང་ངེས་འབྱུང་གེགས་བྱེད་རྣམས། །སྟོན་མཛད་མུ་སྟེགས་གཞན་དག་གིས། །མི་བརྫི་ཁྱོད་
ལ་ཕྱག་འཚལ་ལོ། །སྲུང་མེད་བསྙེལ་བ་མི་མངའ་བ། །འཁོར་གྱི་ནང་ན་བག་རྐྱང་གསུངས། །
ཀུན་ནས་ཉོན་མོངས་གཉིས་སྤངས་པ། །འཁོར་བསྡུད་ཁྱོད་ལ་ཕྱག་འཚལ་ལོ། །ཀུན་
མཁྱེན་ཁྱོད་ལ་རྒྱུ་བ་དང༌། །གནས་པ་ཀུན་ལ་རྟག་པར་ནི། །ཀུན་མཁྱེན་མིན་སྤྱོད་མི་མངའ་
བ། །ཡང་དག་དོན་ལྡན་ཁྱོད་ཕྱག་འཚལ། །སེམས་ཅན་ཀུན་གྱི་བྱ་བ་ལ། ཁྱོད་ནི་དུས་ལས་
མི་འདའ་བས། །མཛད་པ་རྟག་ཏུ་དོན་མངའ་བ། །མི་བསྙེལ་ཁྱོད་ལ་ཕྱག་འཚལ་ལོ། །འཇིག་
རྟེན་ཀུན་ལ་ཉིན་མཚན་དུ། །ལན་དྲུག་ཏུ་ནི་སོ་སོར་གཟིགས། །ཐུགས་རྗེ་ཆེན་པོ་དང་ལྡན་
པའི། །ཕན་དགོངས་ཁྱོད་ལ་ཕྱག་འཚལ་ལོ། །དཔྱོད་པ་དང་ནི་རྟོག་པ་དང༌། །ཡེ་ཤེས་དང་
ནི་འཕྲིན་ལས་ཀྱི། །ཉན་ཐོས་རང་སངས་རྒྱས་ཀུན་གྱི། །བླ་མ་ཁྱོད་ལ་ཕྱག་འཚལ་ལོ། །སྐུ་
གསུམ་དག་གི་བྱང་ཆུབ་ཆེ། །རྣམ་པ་ཀུན་བརྙེས་ཐམས་ཅད་དུ། །སེམས་ཅན་ཀུན་གྱི་ཐེ་ཚོམ་
དག །གཅོད་པ་ཁྱོད་ལ་ཕྱག་འཚལ་ལོ། །འཛིན་པ་མི་མངའ་ཉེས་མི་མངའ། །སྙོག་པ་མེད་
ཅིང་མི་གནས་པ། །མི་གཡོ་ཆོས་རྣམས་ཐམས་ཅད་ལ། །སྤྲོས་མེད་ཁྱོད་ལ་ཕྱག་འཚལ་ལོ། །
གང་གི་རྟེན་ཅིང་འབྲེལ་བར་འབྱུང༌། །འགག་པ་མེད་པ་སྐྱེ་མེད་པ། །ཆད་པ་མེད་པ་རྟག་
མེད་པ། །འོང་བ་མེད་པ་འགྲོ་མེད་པ། །ཐ་དད་དོན་མིན་དོན་གཅིག་མིན། །སྤྲོས་པ་ཉེར་ཞི་ཞི་
བསྟན་པ། །རྫོགས་པའི་སངས་རྒྱས་སྨྲ་རྣམས་ཀྱི། །དམ་པ་དེ་ལ་ཕྱག་འཚལ་ལོ། །རྟོག་པའི་
དྲ་བ་རྣམ་བསལ་ཞིང༌། །ཟབ་ཅིང་རྒྱ་ཆེའི་སྐུ་མངའ་བ། །ཀུན་ཏུ་བཟང་པོའི་འོད་ཟེར་དག།
ཀུན་ནས་འཕྲོ་ལ་ཕྱག་འཚལ་ལོ། །སྐྱོན་གྱིས་མ་གོས་སྐུ་མདོག་དཀར། །རྫོགས་སངས་རྒྱས་

ཀྱི་དབུ་བརྒྱན་ཅན། །ཐུགས་རྗེའི་སྤྱན་གྱིས་འགྲོ་ལ་གཟིགས། །སྤྱན་རས་གཟིགས་ལ་ཕྱག་
འཚལ་ལོ། །སངས་རྒྱས་ཀུན་གྱིས་རབ་ཏུ་བསྔགས། །ཡོན་ཏན་དམ་པ་ཀུན་གྱིས་བརྒྱན། །
སྤྱན་རས་གཟིགས་ཞེས་མཚན་གསོལ་བ། །རྟག་པར་བརྩེ་ལ་ཕྱག་འཚལ་ལོ། །གཞོན་ནུའི་
སྐུ་ལུས་འཆང་བ་པོ། །ཡེ་ཤེས་སྒྲོན་མེས་རབ་བརྒྱན་ཞིང༌། །འཇིག་རྟེན་གསུམ་གྱི་མུན་སེལ་
བ། །འཇམ་པའི་དབྱངས་ལ་ཕྱག་འཚལ་ལོ། །སྟོབས་པོ་ཆེ་ལ་དྲག་ཤུལ་ཆེ། །རིགས་སྔགས་
རྒྱལ་པོ་དགེ་བ་པོ། །གདུལ་དཀའ་མཐའ་དག་འདུལ་མཛད་པ། །རྡོ་རྗེ་བསྣམས་ལ་ཕྱག་
འཚལ་ལོ། །བྱང་ཆུབ་སེམས་ཀྱི་གཞི་རྣམས་དང༌། །མཆོད་རྟེན་རྣམས་ལ་བདག་ཕྱག་འཚལ། །
མཁན་པོ་དེ་བཞིན་སློན་དཔོན་དང༌། །བརྟུལ་ཞུགས་མཆོག་ལའང་ཕྱག་འཚལ་ལོ། །ཕྱག་
བྱར་འོས་པ་ཐམས་ཅད་ལ། །ཞིང་རྡུལ་ཀུན་གྱི་གྲངས་སྙེད་ཀྱི། །ལུས་བཏུད་པ་ཡིས་རྣམ་
ཀུན་ཏུ། །མཆོག་ཏུ་དད་པས་ཕྱག་འཚལ་ལོ། །
རྒྱ་གར་སྐད་དུ། གཱ་ཐཱ་དྭ་ཡ་དྷཱ་ར་ཎི། བོད་སྐད་དུ། ཚིགས་སུ་བཅད་པ་གཉིས་པའི་
གཟུངས། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །སངས་རྒྱས་དང་ནི་ཆོས་
ལ་བརྙས་པ་དང༌། །ལེ་ལོ་དང་ནི་ཅུང་ཙམ་ཆོག་པར་འཛིན། །འདོད་ཆགས་དང་ནི་ང་རྒྱལ་
སྤྱོད་པ་དང༌། །འགྱོད་པ་དང་ནི་མ་ངེས་འབྱེད་པ་རྣམས། །སེམས་ཅན་རྣམས་ཀྱི་སྒྲིབ་པར་
འགྱུར་བ་སྟེ། །དེ་ཡི་གཉེན་པོ་ཐེག་པ་མཆོག་བསྟན་པ། །འདི་ཡིས་བར་དུ་གཅོད་པ་དེ་དག་
གི །ཉེས་པ་ཐམས་ཅད་རབ་ཏུ་སྤོང་བར་འགྱུར། །ཏདྱ་ཐཱ། ཨོཾ་བཛྲ་པྲཱ་ཀཱ་རཱ་བཛྲ་པྲཱ་ཀཱ་རཱ་བཛྲ་
ཙཀྲ་དིཥྚཱ་བྷ་ཡཱ་ན་ཀེ། ཨ་མ་ལེ། བི་མ་ལེ། ནིརྨ་ལེ། ཙ་ལེ་ཙུ་ལེ། ཙུ་ལུ་ཀེ་ཙུ་ལུ་ཀེ། ཙུ་ལུ་ཙུ་
ལུ་སརྦ་བུདྡྷེ་སྭཱཧཱ། ཚིགས་སུ་བཅད་པ་གཉིས་པའི་གཟུངས་ལ་ནི། ཚིག་གམ་དོན་གྱི་སྒོ་ནས་
གང་སྦྱོར་བ། །སེམས་ཅན་དམ་པ་བློ་དང་ལྡན་པ་དེས། །ཕན་ཡོན་རྣམ་པ་བཅུ་དག་ཐོབ་པར་
འགྱུར། ཁམས་རྣམས་མཐའ་དག་རྒྱས་པར་འགྱུར་བ་དང༌། །འཆི་བའི་ཚེ་ན་མཆོག་དགའ་

དམ་པ་འཐོབ། །ཇི་ལྟར་འདོད་པ་བཞིན་དུ་སྐྱེ་བ་དང༌། །ཐམས་ཅད་དུ་ནི་ཚེ་རབས་དྲན་པར་
འགྱུར། །སངས་རྒྱས་རྣམས་དང་ཕྲད་པར་འགྱུར་བ་དང༌། །དེ་བཞིན་དེ་དག་ལས་ནི་ཐེག་
མཆོག་ཐོས། །མོས་པར་འགྱུར་བ་བློ་དང་བཅས་པ་དང༌། །སྒོ་གཉིས་དང་ནི་བྱང་ཆུབ་མྱུར་དུ་
ཐོབ། །ཚིགས་སུ་བཅད་པ་གཉིས་པའི་གཟུངས་རྫོགས་སོ། །
རྒྱ་གར་སྐད་དུ། ཙ་ཏུརྒཱ་ཐཱ། བོད་སྐད་དུ་ཚིགས་སུ་བཅད་པ་བཞི་པ། དཀོན་མཆོག་
གསུམ་ལ་ཕྱག་འཚལ་ལོ། །སྐུར་གྱུར་པ་ནི་ཐམས་ཅད་ལའང༌། །མཚན་མཆོག་སུམ་ཅུ་
གཉིས་མངའ་བའི། །རྫོགས་པའི་སངས་རྒྱས་གྲགས་ལྡན་པ། །རྒྱལ་བ་ཀུན་ལ་ཕྱག་འཚལ་
ལོ། །རྫོགས་སངས་གང་དུ་བལྟམས་པ་དང༌། །གང་དུ་བྱང་ཆུབ་ལ་རེག་དང༌། །ཞི་བའི་
འཁོར་ལོ་བསྐོར་བ་དང༌། །ཟག་མེད་མྱ་ངན་འདས་པ་དང༌། །བདེ་གཤེགས་གང་དུ་བཞུགས་
པ་དང༌། །འཆག་པ་དང་ནི་བཞེངས་པ་དང༌། །སེང་གེ་ལྟ་བུར་གཟིམས་པ་ནི། །གནས་དེ་
ལ་ནི་བདག་ཕྱག་འཚལ། །སྟེང་དང་འོག་དང་བར་དག་དང༌། །ཕྱོགས་དང་ཕྱོགས་མཚམས་
རྣམས་སུ་ཡང༌། །སྐུར་བཅས་སྐུ་ནི་མེད་པ་ཡི། །མཆོད་རྟེན་ལ་ནི་བདག་ཕྱག་འཚལ། །རྐང་
གཉིས་དམ་པ་ཤར་དང་ནི། །བྱང་གི་ཕྱོགས་ཆར་བཞུགས་པ་ཡི། །རྒྱལ་བ་བསྟེན་དཀའ་ཞེས་
བྱ་བ། །དེས་ན་ཚིགས་བཅད་འདི་གསུངས་སོ། །གང་གིས་ཚིགས་བཅད་འདི་བཞི་ཡིས། །དེ་
བཞིན་གཤེགས་པ་བསྟོད་བྱེད་ན། །བསྐལ་པ་བྱེ་བ་སྟོང་དུ་ནི། །དེ་ནི་ངན་འགྲོར་འགྲོ་མི་
འགྱུར། ཚིགས་སུ་བཅད་པ་བཞི་པ་རྫོགས་སོ། །
གཞན་ཡང་ཕུང་པོ་གསུམ་པའི་མདོ་འདོན་པར་སྤྲོ་ནའང་སྐབས་འདིར་འདོན་ཞིང༌། སངས་རྒྱས་རྐང་གཉིས་
དམ་པ་དག །ཐུགས་བརྩེ་ཐུགས་རྗེ་ལྡན་པའི་ཐུགས། །གང་དག་ཕྱོགས་བཅུའི་འཇིག་རྟེན་
ན། །བཞུགས་པ་བདག་ལ་དགོངས་སུ་གསོལ། ། བདག་གི་སྔོན་ཆད་སྡིག་པའི་ལས། །ཤིན་
ཏུ་མི་བཟད་གང་བགྱིས་པ། །སྟོབས་བཅུའི་སྤྱན་སྔར་མཆིས་ནས་ནི། །དེ་དག་ཐམས་ཅད་

བཤགས་པར་བགྱི། །ཕ་མ་དག་ཏུ་མི་འཛིན་དང༌། །སངས་རྒྱས་རྣམས་སུ་མི་འཛིན་དང༌། །
དགེ་བ་དག་ཏུ་མི་འཛིན་པས། །སྡིག་པ་བདག་གིས་གང་བགྱིས་དང༌། །ཕྱུག་པའི་རྒྱགས་
པས་དྲེགས་པ་དང༌། །རིགས་དང་ལོངས་སྤྱོད་རྒྱགས་པ་དང༌། །གཞོན་པའི་རྒྱགས་པའི་
དྲེགས་པ་ཡིས། །བདག་གིས་སྡིག་པ་གང་བགྱིས་དང༌། །ཉེས་པའི་དམིགས་སུ་མ་མཐོང་
བས། །ཉེས་པར་བགྱིས་པའི་ལས་དང་ནི། །ཉེས་པར་བསམས་ཤིང་ཉེས་སྨྲས་པའི། །སྡིག་
ལས་བདག་གིས་གང་བགྱིས་དང༌། །བྱིས་པའི་བློ་ཡི་འཇུག་པ་དང༌། །མི་ཤེས་མུན་པའི་
སེམས་དང་ནི། །སྡིག་པའི་གྲོགས་པོའི་དབང་གྱུར་དང༌། །ཉོན་མོངས་རྣམ་པར་འཁྲུགས་
སེམས་དང༌། །རྩེད་མོ་དགའ་བའི་དབང་ཉིད་དང༌། །མྱ་ངན་དང་ནི་ནད་དབང་དང༌། །ནོར་
གྱིས་མ་ཆོག་ཉེས་པ་ཡིས། །བདག་གིས་སྡིག་པ་གང་བགྱིས་དང༌། །འཕགས་མིན་སྐྱེ་བོ་འདྲེ་
བ་དང༌། །ཕྲག་དོག་སེར་སྣའི་རྒྱུ་དང་ནི། །གཡོ་དང་དབུལ་བའི་ཉེས་པ་ཡིས། །བདག་གིས་
སྡིག་པ་གང་བགྱིས་དང༌། །ཕོངས་དང་རྒུད་པའི་དུས་ཀྱི་ཚེ། །འདོད་པ་རྣམས་ཀྱི་འཇིགས་རྒྱུ་
དང༌། །ཕྱུག་པོ་མ་ཡིན་གྱུར་པ་ཡིས། །བདག་གིས་སྡིག་པ་གང་བགྱིས་དང༌། །གཡོ་བའི་
སེམས་ཀྱི་དབང་ཉིད་དང༌། །འདོད་དང་ཁྲོ་བའི་དབང་དག་དང༌། །བཀྲེས་དང་སྐོམ་པས་ཉེན་
པ་ཡིས། །བདག་གིས་སྡིག་པ་གང་བགྱིས་དང༌། །བཟའ་བ་དག་དང་བཏུང་བ་དང༌། །བུད་
མེད་རྒྱུ་དང་གོས་ཀྱི་ཕྱིར། །ཉོན་མོངས་གདུང་བ་སྣ་ཚོགས་ཀྱིས། །བདག་གིས་སྡིག་པ་གང་
བགྱིས་དང༌། །ལུས་དང་ངག་དང་ཡིད་ཀྱི་སྡིག །ཉེས་སྤྱད་རྣམ་པ་གསུམ་བསགས་ནི། །འདི་
འདྲའི་ཚུལ་གྱིས་གང་བགྱིས་པ། །དེ་དག་ཐམས་ཅད་བདག་འཆགས་སོ། །སངས་རྒྱས་
རྣམས་དང་ཆོས་རྣམས་དང༌། །དེ་བཞིན་ཉན་ཐོས་རྣམས་ལ་ཡང༌། །གུས་པ་མ་ལགས་གང་
བགྱིས་པ། །དེ་དག་ཐམས་ཅད་བདག་འཆགས་སོ། །གང་ཡང་རང་སངས་རྒྱས་རྣམས་དང༌། །
བྱང་ཆུབ་སེམས་དཔའ་རྣམས་ལ་ཡང༌། །གུས་པ་མ་ལགས་བགྱིས་པ་རྣམས། །དེ་དག་

ཐམས་ཅད་བདག་འཆགས་སོ། །དམ་ཆོས་སྨྲ་བ་རྣམས་ལ་ཡང༌། །གུས་པ་མ་ལགས་བགྱིས་
པ་དང༌། །ཆོས་ལའང་གུས་པར་མ་བགྱིས་པ། །དེ་དག་ཐམས་ཅད་བདག་འཆགས་སོ། །
བདག་གིས་རྟག་ཏུ་མི་ཤེས་པས། །དམ་པའི་ཆོས་ནི་སྤངས་པ་དང༌། །ཕ་མ་རྣམས་ལ་མ་
གུས་གང༌། །དེ་དག་ཐམས་ཅད་བདག་འཆགས་སོ། །བླུན་པ་དང་ནི་བྱིས་པ་དང༌། །འདོད་
ཆགས་ཞེ་སྡང་གཏི་མུག་དང༌། །ང་རྒྱལ་དྲེགས་པས་བསྒྲིབས་བགྱིས་པ། །དེ་དག་ཐམས་ཅད་
བདག་འཆགས་སོ། །བདག་གིས་ཕྱོགས་བཅུའི་འཇིག་རྟེན་ཏུ། །སྟོབས་བཅུ་རྣམས་ལ་མཆོད་
པར་བགྱི། །བདག་གིས་ཕྱོགས་བཅུའི་སེམས་ཅན་རྣམས། །སྡུག་བསྔལ་ཀུན་ལས་གདོན་
པར་བགྱི། །སེམས་ཅན་བསམ་གྱིས་མི་ཁྱབ་ཀུན། །ས་བཅུ་ལ་ནི་དགོད་པར་བགྱི། །ས་བཅུ་
ལ་ནི་གནས་ནས་ཀྱང༌། །ཐམས་ཅད་དེ་བཞིན་གཤེགས་གྱུར་ཅིག །ཇི་སྲིད་སྡུག་བསྔལ་རྒྱ་
མཚོ་ལས། །དེ་ཀུན་ཐར་བགྱི་ལུས་སྲིད་དུ། །སེམས་ཅན་རེ་རེའི་ཕྱིར་ཡང་ནི། །བསྐལ་པ་བྱེ་
བར་སྤྱོད་པར་བགྱི། །གསེར་འོད་དམ་པ་ཞེས་བགྱི་བ། །ལས་རྣམས་ཐམས་ཅད་བྱང་བགྱིད་
པ། །ཟབ་མོ་དག་ནི་སྟོན་པ་འདི། །སེམས་ཅན་དག་ལ་བསྟན་པར་བགྱི། །གང་གིས་བསྐལ་
པ་སྟོང་རྣམས་སུ། །སྡིག་པ་ཤིན་ཏུ་མི་བཟད་བགྱིས། །ལན་གཅིག་རབ་ཏུ་བཤགས་པ་ཡིས། །
དེ་དག་ཐམས་ཅད་བྱང་བར་འགྱུར། །གང་གིས་ལས་ཀྱི་སྒྲིབ་པ་རྣམས། །མྱུར་དུ་ཡང་དག་
ཟད་འགྱུར་བ། །གསེར་འོད་དམ་པ་དགེ་བ་ཡི། །བཤགས་པ་འདི་དག་བཤགས་ནས་ནི། །
རིན་ཆེན་འབྱུང་གནས་མཆོག་བཅུ་པོ། །ས་བཅུ་ལ་ནི་གནས་པར་བགྱི། །སངས་རྒྱས་ཡོན་
ཏན་སྣང་བར་བགྱི། །སྲིད་པའི་མཚོ་ལས་བསྒྲལ་བར་བགྱི། །སངས་རྒྱས་རྒྱ་མཚོ་ཆུ་བོ་དང༌། །
ཡོན་ཏན་རྒྱ་མཚོ་ཟབ་མོ་འདི། །སངས་རྒྱས་ཡོན་ཏན་བསམ་ཡས་ཀྱིས། །ཐམས་ཅད་མཁྱེན་
ཏུ་རྫོགས་པར་བགྱི། ཏིང་འཛིན་བརྒྱ་ཕྲག་སྟོང་རྣམས་དང་། །གཟུངས་རྣམས་བསམ་གྱིས་མི་
ཁྱབ་དང༌། །དབང་སྟོབས་བྱང་ཆུབ་ཡན་ལག་གིས། །སྟོབས་བཅུ་དམ་པར་འགྱུར་བར་བགྱི། །

དགོངས་པའི་ཐུགས་ཀྱིས་སངས་རྒྱས་རྣམས། །བདག་ལ་རྣམ་པར་གཟིགས་སུ་གསོལ། །
ཐུགས་རྗེ་ལྡན་པའི་ཐུགས་ཀྱིས་ནི། །ནོངས་པར་རབ་ཏུ་གཟུང་དུ་གསོལ། །བདག་གིས་
བསྐལ་པ་བརྒྱ་རྣམས་སུ། །སྔོན་ཆད་སྡིག་པ་གང་བགྱིས་པ། །དེ་ཕྱིར་བདག་ནི་མྱ་ངན་
སེམས། །ཕོངས་དང་མྱ་ངན་འཇིགས་པས་གཟིར། །སྡིག་པའི་ལས་ལ་འཇིགས་པར་བགྱི། །
ཡིད་ནི་རྟག་ཏུ་དམན་པར་གྱུར། །གང་དང་གང་དུ་སྤྱོད་བགྱིད་པ། །བདག་ནི་གང་དུ་དགའ་
མ་མཆིས། །སངས་རྒྱས་ཐམས་ཅད་ཐུགས་རྗེ་ལྡན། །འགྲོ་བ་ཀུན་གྱི་འཇིགས་སེལ་བས། །
ནོངས་པར་རབ་ཏུ་གཟུང་དུ་གསོལ། །འཇིགས་པ་དག་ལས་བདག་ཐར་མཛོད། །བདག་གི་
ཉོན་མོངས་ལས་རྣམས་ཀྱི། །དྲི་མ་དེ་བཞིན་གཤེགས་པས་གསོལ། །སངས་རྒྱས་རྣམས་ཀྱིས་
བདག་ལ་ནི། །སྙིང་རྗེ་ཆུ་ཡིས་བཀྲུ་བར་གསོལ། །སྡིག་པ་ཐམས་ཅད་བཤགས་པར་བགྱི། །
སྔོན་ཆད་བདག་གིས་གང་བགྱིས་དང༌། །ད་ལྟར་བདག་གི་སྡིག་པ་གང༌། །དེ་དག་ཐམས་
ཅད་བདག་འཆགས་སོ། །ནོངས་པར་བགྱིས་པའི་ལས་རྣམས་ཀུན། །སླན་ཆད་མི་བགྱིད་
བསྡམས་པར་བགྱི། །བདག་གིས་ནོངས་པར་བགྱིས་པ་གང༌། །སྡིག་དེ་བཅབ་པར་མི་བགྱིའོ། །
ལུས་ཀྱི་ལས་ནི་རྣམ་གསུམ་དང༌། །ངག་གི་རྣམ་པ་བཞི་དག་དང༌། །ཡིད་ཀྱི་རྣམ་པ་གསུམ་
པོ་རྣམས། །དེ་དག་ཐམས་ཅད་བདག་འཆགས་སོ། །ལུས་ཀྱིས་བགྱིས་དང་ངག་གི་ལས། །
ཡིད་ཀྱིས་རྣམ་པར་བསམས་པ་དང༌། །ལས་རྣམས་བཅུ་པོ་བགྱིས་པ་དག །དེ་དག་ཐམས་
ཅད་བདག་འཆགས་སོ། །མི་དགེའི་ལས་བཅུ་སྤངས་ནས་སུ། །དགེ་བ་བཅུ་པོ་བསྟེན་བགྱི་
སྟེ། །ས་བཅུ་ལ་ནི་བདག་གནས་ཀྱི། །སྟོབས་བཅུ་མཆོག་ཏུ་འགྱུར་བར་བགྱི། །བདག་གིས་
སྡིག་པའི་ལས་གང་དག །མི་འདོད་འབྲས་བུ་ཐོབ་བགྱིད་པ། །སངས་རྒྱས་སྤྱན་སྔར་མཆིས་
ནས་ནི། །དེ་དག་ཐམས་ཅད་བཤགས་པར་བགྱི། །འཛམ་བུའི་གླིང་འདིར་གང་དག་གང༌། །
འཇིག་རྟེན་ཁམས་ནི་གཞན་དག་ཏུ། །གང་རྣམས་དགེ་བའི་ལས་བགྱིད་པ། །དེ་དག་ཀུན་

ལ་ཡི་རང་ངོ༌། །ལུས་དང་ངག་དང་ཡིད་ཀྱིས་ཀྱང༌། །བདག་གིས་བསོད་ནམས་གང་སྒྲུབས་
པ། །བདག་ནི་དགེ་བའི་རྩ་བ་དེས། །བྱང་ཆུབ་མཆོག་ལ་རེག་པར་བགྱི། །སྲིད་འགྲོ་ཉམ་
ངར་བྱིས་པའི་བློ་ཡིས་ནི། །ཤིན་ཏུ་མི་བཟད་སྡིག་པ་གང་བགྱིས་པ། །སྟོབས་བཅུ་མངའ་བའི་
སྤྱན་སྔར་མཆིས་ནས་ནི། །སྡིག་པ་དེ་ཀུན་སོ་སོར་བཤགས་པར་བགྱི། །སྐྱེ་བ་ཉམ་ང་སྲིད་པ་
ཉམ་ང་དང༌། །འཇིག་རྟེན་ཉམ་ང་གཡོ་སེམས་ཉམ་ང་བར། །ལུས་ཀྱི་སྤྱོད་པ་ཉམ་ང་སྣ་
ཚོགས་ཀྱིས། །བདག་གིས་སྡིག་པ་གང་བསགས་དེ་འཆགས་སོ། །བྱིས་པ་བླུན་བྱས་ཉོན་
མོངས་ཉམ་ང་དང༌། །སྡིག་པའི་གྲོགས་དང་ཕྲད་པ་ཉམ་ང་དང༌། །སྲིད་པ་ཉམ་ང་འདོད་
ཆགས་ཉམ་ང་བར། །ཞེ་སྡང་གཏི་མུག་མུན་པ་ཉམ་ང་དང༌། །ངལ་བའི་ཉམ་ང་དུས་ཀྱི་ཉམ་ང་
དང༌། །བསོད་ནམས་སྒྲུབ་པ་ཉམ་ང་དག་གིས་ཀྱང༌། །རྒྱལ་བ་ཡང་དག་མངོན་སུམ་མཆིས་
ནས་ནི། །སྡིག་པ་དེ་ཀུན་སོ་སོར་བཤགས་པར་བགྱི། །ཞེས་གསེར་འོད་དམ་པ་ལས་འབྱུང་བའི་བཤགས་
པ་འདོན་པ་ལ་ནན་ཏན་བྱའོ། །བདག་ནི་མི་ཤེས་གཏི་མུག་པས། །རང་བཞིན་ཁ་ན་མ་ཐོ་དང༌། །
བཅས་པའི་སྡིག་པ་གང་ཡིན་ལས། །གང་ཡང་རུང་བ་བགྱིས་པ་རྣམས། །མགོན་པོའི་སྤྱན་
སྔར་མངོན་སུམ་དུ། །ཐལ་སྦྱར་སྡུག་བསྔལ་འཇིགས་སེམས་ཀྱིས། །ཡང་དང་ཡང་དུ་ཕྱག་
འཚལ་ཞིང༌། །དེ་དག་ཐམས་ཅད་བཤགས་པར་བགྱིད། །འདྲེན་པ་རྣམས་ཀྱིས་བདག་གི་
སྡིག །ནོངས་བ་ལགས་པར་བཟུང་དུ་གསོལ། །འདི་ནི་བཟང་པོ་མ་ལགས་པས། །སླན་ཆད་
བདག་ནི་ཡོངས་མི་བགྱིད། །སེམས་ཅན་ཐམས་ཅད་ཕན་མཛད་པའི། །ཐུགས་བསྐྱེད་དགེ་
བ་རྒྱ་མཚོ་དང༌། །སེམས་ཅན་ཕན་པར་མཛད་པ་ལ། །དགའ་བས་རྗེས་སུ་ཡི་རང་ངོ༌། །
ཕྱོགས་རྣམས་ཀུན་གྱི་སངས་རྒྱས་ལ། །ཐལ་མོ་སྦྱར་ཏེ་གསོལ་བ་ནི། །སེམས་ཅན་སྡུག་
བསྔལ་མུན་འཐོམས་ལ། །ཆོས་ཀྱི་སྒྲོན་མེ་སྦར་དུ་གསོལ། །རྒྱལ་བ་མྱ་ངན་འདའ་བཞེད་ལ། །
ཐལ་མོ་སྦྱར་ནས་གསོལ་བ་ནི། །འགྲོ་འདི་ལྡོངས་པར་མི་འགོད་ཅིང༌། །བསྐལ་པ་གྲངས་

མེད་བཞུགས་པར་གསོལ། །དེ་ལྟར་འདི་དག་ཀུན་བྱས་ཏེ། །དགེ་བ་བདག་གིས་བསགས་པ་
གང༌། །དེས་ནི་སེམས་ཅན་ཐམས་ཅད་ཀྱི། །སྡུག་བསྔལ་ཐམས་ཅད་སེལ་བར་ཤོག །ཡིད་
བཞིན་ནོར་དང་བུམ་པ་བཟང༌། །རིག་སྔགས་གྲུབ་དང་སྨན་ཆེན་དང༌། །དཔག་བསམ་གྱི་ནི་
ཤིང་དག་དང༌། །ལུས་ཅན་རྣམས་ཀྱི་འདོད་འཇོར་གྱུར། །ས་སོགས་འབྱུང་བ་ཆེན་པོ་དང༌། །
ནམ་མཁའ་བཞིན་དུ་རྟག་པར་ཡང༌། །སེམས་ཅན་དཔག་ཏུ་མེད་པ་ཡི། །རྣམ་མང་ཉེར་
འཚོའི་གཞིར་ཡང་ཤོག །དེ་བཞིན་ནམ་མཁའ་མཐའ་གཏུགས་པའི། །སེམས་ཅན་ཁམས་ལ་
རྣམ་ཀུན་ཏུ། །ཐམས་ཅད་མྱ་ངན་འདས་བར་དུ། །བདག་ནི་ཉེར་འཚོའི་རྒྱུར་ཡང་ཤོག །བྱང་
ཆུབ་སྙིང་པོར་མཆིས་ཀྱི་བར། །སངས་རྒྱས་རྣམས་ལ་སྐྱབས་སུ་མཆི། །ཆོས་དང་བྱང་ཆུབ་
སེམས་དཔའ་ཡི། །ཚོགས་ལའང་དེ་བཞིན་སྐྱབས་སུ་མཆི། །ཇི་ལྟར་སྔོན་གྱི་བདེ་གཤེགས་
ཀྱིས། །བྱང་ཆུབ་ཐུགས་ནི་བསྐྱེད་པ་དང༌། །བྱང་ཆུབ་སེམས་དཔའི་བསླབ་པ་ལ། །དེ་དག་
རིམ་བཞིན་གནས་པ་ལྟར། །བདག་ཀྱང་འགྲོ་ལ་ཕན་དོན་དུ། །བྱང་ཆུབ་སེམས་ནི་བསྐྱེད་
བགྱིད་ཅིང༌། །བྱང་ཆུབ་སེམས་དཔའི་བསླབ་པ་ལའང༌། །རིམ་པ་བཞིན་དུ་བསླབ་པར་བགྱི། །
དེ་ལྟར་ཤོ་ལོ་ཀ་གསུམ་པོ་དེ་ལན་གསུམ་བརྗོད་པས་སེམས་བསྐྱེད་བླངས༌། དེང་དུ་བདག་ཚེ་འབྲས་བུ་ཡོད། །མི་
ཡི་སྲིད་པ་ལེགས་པར་ཐོབ། །དེ་རིང་སངས་རྒྱས་རིས་སུ་སྐྱེས། །སངས་རྒྱས་སྲས་སུ་བདག་
དེང་གྱུར། །ད་ནི་བདག་གིས་ཅི་ནས་ཀྱང༌། །རིགས་དང་མཐུན་པའི་ལས་བརྩམས་ཏེ། །སྐྱོན་
མེད་བཙུན་པའི་རིགས་འདི་ལ། །རྙོག་པར་མི་འགྱུར་དེ་ལྟར་བྱ། །བདག་གིས་དེ་རིང་སྐྱོབས་
པ་ཐམས་ཅད་ཀྱི། །སྤྱན་སྔར་འགྲོ་ལ་བདེ་གཤེགས་ཉིད་དང་ནི། །བར་དུ་བདེ་ལ་མགྲོན་དུ་
བོས་ཟིན་གྱིས། །ལྷ་དང་ལྷ་མིན་ལ་སོགས་དགའ་བར་གྱིས། །བདག་གི་དགེ་བའི་ལས་ནི་
འདི་དག་གིས། །འཇིག་རྟེན་འདིར་ནི་མྱུར་དུ་འཚང་རྒྱ་ཤོག །འགྲོ་ལ་ཕན་ཕྱིར་ཆོས་ཀྱང་
སྟོན་བགྱིད་ཅིང༌། །སེམས་ཅན་སྡུག་བསྔལ་མང་པོའི་གཟིར་ལས་སྒྲོལ། །དེ་དག་ནི་ཡན་ལག་བདུན་

པ་སེམས་བསྐྱེད་བླང་བ་དང་བཅས་པ་ཡིན་ལ། ཅུང་ཟད་མདོར་བསྡུས་པ་ལ་དགའ་བའི་ཚེ། མཆོད་འཕྲེང་རབ་འབྱམས་རྒྱ་མཚོ་
མའམ། མཆོད་ཡོན་ཕལ་ཆེར་མ་གང་རིགས་རེ་བྱ། ཕྱག་འཚལ་གོང་མའི་དོད་དུ། བསྟོད་པའི་ཕྱག་འཚལ་བཅུག་ནས། མཆོད་
པའི་སྐབས་བསྟོད་པ་མི་དགོས་སོ། །ཤིན་ཏུ་བསྡུ་ན་ཡན་ལག་བདུན་པ་བཟང་སྤྱོད་ནས་འབྱུང་བ་ཁོ་ནས་ཀྱང་ཆོག་ལ། བཞུགས་
གསོལ་ཡན་ཆད་དང༌། སེམས་བསྐྱེད་དངོས་གཞི་གོང་ལྟར་བླང་ངོ༌། །གང་ལྟར་ཡང་དེ་རྣམས་སྔོན་དུ་སོང་ནས། ཡང་དག་པའི་
དོན་ལ་མཉམ་པར་འཇོག་པའམ། བླ་མའི་གསོལ་འདེབས་སམ། མདོ་འདོན་པའམ། གཏོར་མ་གཏོང་བའམ། གཟུངས་སྔགས་
བཟླ་བའམ། བསྟོད་སྒྲུབ་སོགས་ཅི་ནུས་སུ་ཉམས་སུ་བླངས་ཏེ། མཐར། རྒྱ་གར་སྐད་དུ། ཨཱརྱ་ཥ་ཊ་མུ་ཁི་ན་མ་དྷཱ་
ར་ཎི། བོད་སྐད་དུ། འཕགས་པ་སྒོ་དྲུག་པ་ཞེས་བྱ་བའི་གཟུངས། འཕགས་པ་འཇམ་དཔལ་
གཞོན་ནུར་གྱུར་པ་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་
ལྡན་འདས་འཁོར་གྱི་ཁྱམས་གནས་གཙང་མའི་སྟེང༌། ནམ་མཁའི་དཀྱིལ་ན་གནས་པ་རིན་
པོ་ཆེ་སྣ་བདུན་གྱིས་རབ་ཏུ་རྣམ་པར་ཕྱེ་བས་སྤྲས་པ་ན། བྱང་ཆུབ་སེམས་དཔའི་ཚོགས་
གྲངས་མེད་པ་དང་ཐབས་གཅིག་ཏུ་བཞུགས་ཏེ། དེའི་ཚེ་བཅོམ་ལྡན་འདས་ཀྱིས་བྱང་ཆུབ་
སེམས་དཔའ་རྣམས་ལ་བཀའ་སྩལ་པ། རིགས་ཀྱི་བུ་དག་ཁྱེད་ཀྱིས་འགྲོ་བ་ཐམས་ཅད་ལ་
ཕན་པ་དང༌། བདེ་བའི་ཕྱིར་སྒོ་དྲུག་པ་ཞེས་བྱ་བའི་གཟུངས་འདི་ཟུང་ཤིག །དེ་ནི་འདི་ལྟ་སྟེ།
བདག་འཁོར་བ་ན་འཁོར་བའི་ཚེ། སྡུག་བསྔལ་གང་ཅི་མྱོང་བ་དེ་སེམས་ཅན་ཐམས་ཅད་དང་
མཉམ་པ་ཉིད་དུ་མི་ཤེས་པའི་མཚན་ཉིད་དུ་མ་གྱུར་ཅིག །བདག་གི་འཇིག་རྟེན་པའི་ཕུན་
སུམ་ཚོགས་པའི་བདེ་བ་གང་ཅི་མྱོང་བ་དེ་སེམས་ཅན་ཐམས་ཅད་དང་ཐུན་མོང་དུ་ཡོངས་སུ་
སྤྱོད་པར་གྱུར་ཅིག །བདག་ལ་སྡིག་པ་མི་དགེ་བའི་ལས་ཀྱི་སྒྲིབ་པ་གང་ཅི་ཡོད་པ་དེ་སོ་སོར་
བཤགས་པ་བླ་ན་མེད་པས་སོ་སོར་མ་བཤགས་པར་མ་གྱུར་ཅིག །བདག་ལ་བདུད་ཀྱི་ལས་
གང་དག་ཡོད་པ་དེ་དག་ཡོངས་སུ་ཤེས་པ་བླ་ན་མེད་པས་ཡོངས་སུ་མི་ཤེས་པར་མ་གྱུར་ཅིག།
བདག་གི་ཕ་རོལ་དུ་ཕྱིན་པ་དང་ལྡན་པའི་དགེ་བའི་རྩ་བ་འཇིག་རྟེན་པའམ། འཇིག་རྟེན་

ལས་འདས་པ་ཡང་རུང༌། གང་ཅི་ཡོད་པ་དེའི་འབྲས་བུ་བླ་ན་མེད་པའི་ཡེ་ཤེས་སུ་གྱུར་
ཅིག བདག་གི་རྣམ་པར་གྲོལ་བ་གང་ཡིན་པ་དེས། སེམས་ཅན་ཐམས་ཅད་རྣམ་པར་ཐར་བར་
གྱུར་ཅིག །འཁོར་བ་དང་མྱ་ངན་ལས་འདས་པ་ལ་བདག་གནས་པར་མ་གྱུར་ཅིག ཏདྱ་ཐཱ།
ཨོཾ་ཀྵ་མེ་ཀྵ་མེ། ཀྵནྟེ་ཀྵནྟེ། ད་མེ་ད་མེ། དཱནྟེ་དཱནྟེ། བྷ་དྲེ་བྷ་དྲེ། སུ་བྷ་དྲེ་སུ་བྷ་དྲེ། ཙནྡྲེ་ཙནྡྲེ།
སུ་ཙནྡྲེ་སུ་ཙནྡྲེ། ཙནྡྲ་ཀི་ར་ཎེ། ཙནྡྲ་ཝ་ཏི། ཏེ་ཛོ་ཝ་ཏི། དྷརྨཱ་ཝ་ཏི། ཡ་ཤོ་ཝ་ཏི། བྲ་ཧྨ་ཝ་ཏི།
སརྦ་ཀླེ་ཤ་བི་ཤོ་དྷ་ནི། སརྦ་ཨརྠ། སཱ་དྷ་ནི། སརྦ་ཨ་ནཪྠ་པྲ་ཤ་མ་ནི། པ་ར་མ་ཨརྠ་སཱ་དྷ་ནི།
ཀཱ་ཡ་བི་ཤོ་དྷ་ནི། ཝཱཀྦི་ཤོ་དྷ་ནི། མ་ནཿསཾ་ཤོ་དྷ་ནི་སྭཱཧཱ། རིགས་ཀྱི་བུ་དེ་ལྟར་ན་རིགས་ཀྱི་
བུའམ་རིགས་ཀྱི་བུ་མོ་གང་ལ་ལས་སྒོ་དྲུག་པ་ཞེས་བྱ་བའི་གཟུངས་འདི་ཉིན་ལན་གསུམ་
མཚན་ལན་གསུམ་བརྗོད་ན། དེའི་ལས་ཀྱི་སྒྲིབ་པ་ཐམས་ཅད་བྱང་བར་གྱུར་ནས་སྐྱེ་བར་
བདུན་གྱི་བར་དུ་དེས་ནི་སྐྱེ་བ་དྲན་པར་འགྱུར་རོ། །བླ་ན་མེད་པ་ཡང་དག་པར་རྫོགས་པའི་
བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་རོ། །བཅོམ་ལྡན་འདས་དགྱེས་ཤིང་
དེ་སྐད་ཅེས་བཀའ་སྩལ་བ་ལ། བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་དང༌།
གནས་གཙང་མའི་རིས་ཀྱི་ལྷའི་བུ་དེ་དག་ཡི་རངས་ཏེ། བཅོམ་ལྡན་འདས་ཀྱི་གསུངས་པ་ལ་
མངོན་པར་བསྟོད་དོ། །འཕགས་པ་སྒོ་དྲུག་པ་ཞེས་བྱ་བའི་གཟུངས་རྫོགས་སོ།། །།
དེ་ནས་འཕགས་པ་བཟང་པོ་སྤྱོད་པ་དང༌། བྱམས་པའི་སྨོན་ལམ་དང༌། རྡོ་རྗེ་རྒྱལ་མཚན་གྱི་བསྔོ་བ་སོགས་ཐམས་ཅད་
དམ། གང་རུང་ཞིག་གིས་དགེ་བ་བྱང་ཆུབ་ཏུ་བསྔོ། ཤིས་བརྗོད་ཀྱི་ཚིགས་སུ་བཅད་པའང་བརྗོད་དོ། །གཟུངས་ཀྱི་རིགས་
རྣམས་བཟླས་པ་ལན་མང་དུ་འདོན་པར་འདོད་ན། ཕྱག་འཚལ་འདི་སྔོན་དུ་བྱ་སྟེ། འཇིག་རྟེན་སྟོན་པ་རྫོགས་
སངས་རྒྱས། །གང་གིས་ཐོག་མར་རིག་སྔགས་རྣམས། །འཛམ་བུའི་གླིང་དུ་གསུངས་པ་ཡིས། །
སངས་རྒྱས་དཔལ་ལ་ཕྱག་འཚལ་ལོ། །ད་ལྟར་བྱུང་དང་འདས་པ་དང༌། །མ་བྱོན་སངས་
རྒྱས་གང་ལགས་པ། །ཐམས་ཅད་ལ་ཡང་བདག་ཕྱག་འཚལ། །དེ་དག་རྣམས་ལ་སྐྱབས་སུ་

མཆི། །འཁོར་ལོ་བསྐོར་བ་བླ་མེད་པ། །མར་མེར་མཛད་ལ་ཕྱག་འཚལ་ལོ། །ཆོས་ཀྱི་རྒྱལ་
པོ་འོད་མཛད་པ། །ཐམས་ཅད་གནོན་ལ་ཕྱག་འཚལ་ལོ། །ཐམས་ཅད་མཁྱེན་པ་གྲགས་ལྡན་
པ། །པདྨའི་བླ་ལ་ཕྱག་འཚལ་ལོ། །སྤྱན་དང་ལྡན་པ་སྐྱབས་མཛད་པ། །རབ་མཐོར་གཤེགས་
ལ་ཕྱག་འཚལ་ལོ། །དེད་དཔོན་བླ་ན་མེད་པ་པོ། །གྲགས་པའི་བླ་ལ་ཕྱག་འཚལ་ལོ། །ཉི་མ་
ལྟ་བུར་འོད་མཛད་པ། །བདེ་མཛད་དེ་ལ་ཕྱག་འཚལ་ལོ། །ཆོས་ཀྱི་མེ་ལོང་སྟོན་པ་པོ། །དོན་
གཟིགས་ལ་ནི་ཕྱག་འཚལ་ལོ། །དུལ་བའི་ཚུལ་ཁྲིམས་འཇིགས་མེད་པ། །རྒྱལ་ཞེས་བྱ་ལ་
ཕྱག་འཚལ་ལོ། །མཚན་མཆོག་སུམ་ཅུ་གཉིས་དང་ལྡན། །སྐར་རྒྱལ་ལ་ཡང་ཕྱག་འཚལ་
ལོ། །རྫོགས་པའི་སངས་རྒྱས་དཔལ་ལྡན་པ། །རྣམ་པར་གཟིགས་ལ་ཕྱག་འཚལ་ལོ། །འོད་
ཅན་གཟི་བརྗིད་ལྡན་པ་པོ། །གཙུག་ཏོར་ཅན་ལ་ཕྱག་འཚལ་ལོ། །ལེགས་པར་མཆོད་པ་
གྲགས་ལྡན་པ། །ཐམས་ཅད་སྐྱོབ་ལ་ཕྱག་འཚལ་ལོ། །བདུད་དཔུང་རབ་ཏུ་འཇོམས་མཛད་
པ། །ལོག་དད་སེལ་ལ་ཕྱག་འཚལ་ལོ། །བྲམ་ཟེ་དཔལ་དང་ལྡན་པ་པོ། །གསེར་ཐུབ་དེ་ལ་
ཕྱག་འཚལ་ལོ། །སེམས་ཅན་ཀུན་ལ་ཐུགས་བརྩེ་བ། །འོད་སྲུང་དེ་ལ་ཕྱག་འཚལ་ལོ། །ཤཱཀྱ་
སེང་གེ་འོད་མཛད་པ། །གསེར་མདོག་ཅན་ལ་ཕྱག་འཚལ་ལོ། །སེར་སྣ་མེད་པ་ཐུགས་རྗེ་
ཅན། །བྱམས་པ་ལ་ཡང་ཕྱག་འཚལ་ལོ། །སངས་རྒྱས་ཀུན་ལ་ཕྱག་འཚལ་ཏེ། །དེ་དག་ལ་
ཡང་སྐྱབས་སུ་མཆི། །གང་དག་གིས་ནི་ཆོས་བསྟན་པ། །སངས་རྒྱས་ཀུན་ལ་ཕྱག་འཚལ་ལོ། །
གང་ལ་སངས་རྒྱས་གུས་མཛད་པའི། །ཆོས་ལའང་བདག་ནི་ཕྱག་འཚལ་ལོ། །གང་ལ་ཕུལ་
ན་དོན་ཆེ་བའི། །དགེ་འདུན་ལ་ཡང་ཕྱག་འཚལ་ལོ། །ཉན་ཐོས་ཤེས་རབ་མཆོག་གྱུར་པའི། །
ཤཱ་རིའི་བུ་ལ་ཕྱག་འཚལ་ལོ། །རྫུ་འཕྲུལ་ཅན་གྱི་མཆོག་གྱུར་པ། །མཽདྒལ་བུ་ལ་ཕྱག་འཚལ་
ལོ། །ཆོས་ཀྱི་གཏམ་གྱིས་འཇིགས་མེད་པ། །ཀ་ཏའི་བུ་ལ་ཕྱག་འཚལ་ལོ། །ཉན་ཐོས་སྦྱངས་
པའི་མཆོག་གྱུར་པ། །འོད་སྲུང་ལ་ཡང་ཕྱག་འཚལ་ལོ། །སྐྱོབ་པ་ཡི་ནི་དབང་གྱུར་པ། །ཀོ་དི་

ནྱ་ལ་ཕྱག་འཚལ་ལོ། །མང་དུ་ཐོས་པ་རིག་སྔགས་འཆང༌། །ཀུན་དགའ་བོ་ལ་ཕྱག་འཚལ་
ལོ། །ལུས་ངན་དང་ནི་ཡུལ་འཁོར་སྲུང༌། །མིག་མི་བཟང་དང་འཕགས་པ་སྐྱེས་པོ། །ཕྱོགས་
བཞི་ཁོ་ར་ཁོར་ཡུག་གི །རྒྱལ་ཆེན་རྣམས་ལ་ཕྱག་འཚལ་ལོ། །གནོད་སྦྱིན་རྣམས་ཀྱི་དེད་
དཔོན་མཆོག །ཉི་ཤུ་བརྒྱད་ལ་ཕྱག་འཚལ་ལོ། །ཕ་མ་མཁན་པོ་སློབ་དཔོན་དང༌། །ལྷ་རྣམས་
ལ་ཡང་ཕྱག་འཚལ་ལོ། །དེ་དག་ལ་ནི་ཕྱག་འཚལ་ནས། །རིག་སྔགས་རྣམས་ནི་གྲུབ་གྱུར་
ཅིག །གང་གི་དོན་དུ་བྱ་བ་ཡི། །དོན་དེ་བདག་ལ་འགྲུབ་གྱུར་ཅིག །སྡང་བར་སེམས་ཤིང་
གནོད་བྱེད་པའི། །མི་མ་ཡིན་རྣམས་གུང་དུ་དེངས། །བྱམས་པར་སེམས་ཤིང་ཕན་འདོད་པ། །
དགའ་བའི་སེམས་ཀྱིས་བདག་ལ་ཉོན། །ཞེས་བརྗོད་ནས། དེའི་རྗེས་སུ་གཟུངས་མདོ་རྣམས་འདོན་པར་བྱའོ། །
རྗེ་བཙུན་མ་འཕགས་མ་སྒྲོལ་མ་ལ་གསོལ་བ་འདེབས་པར་འདོད་ན། པོ་ཊ་ལ་ཡི་གནས་མཆོག་ནས། །
ཏཱཾཿཡིག་ལྗང་ཁུ་ལས་འཁྲུངས་ཤིང༌། །ཏཱཾཿཡིག་འོད་ཀྱིས་འགྲོ་བ་སྒྲོལ། །སྒྲོལ་མ་འཁོར་
བཅས་གཤེགས་སུ་གསོལ། །ས་གཞི་སྤོས་ཀྱིས་བྱུགས་ཤིང་སོགས་ཀྱིས་མཎྜལ་ཕུལ། ལྷ་དང་
ལྷ་མིན་ཅོད་པན་གྱིས། །ཞབས་ཀྱི་པདྨོ་ལ་བཏུད་དེ། །ཕོངས་པ་ཀུན་ལས་སྒྲོལ་མཛད་མ། །
སྒྲོལ་མ་ཡུམ་ལ་ཕྱག་འཚལ་ལོ། །གློག་དང་འདྲ་བའི་སྤྱན་མངའ་བ། །དཔའ་མོ་ཏཱ་རེ་ཏུཏྟཱ་རེ། །
སངས་རྒྱས་ཞལ་གྱི་པདྨོ་ཡི། །གེ་སར་ལས་འཁྲུངས་ཁྱོད་ལ་འདུད། །སྟོན་ཀའི་ཟླ་བ་རྒྱས་པ་
ཡི། །དཀྱིལ་འཁོར་དང་མཚུངས་ཞལ་མངའ་བ། །མཆོག་སྦྱིན་ཕྱག་རྒྱ་ཨུཏྤ་ལ། །བསྣམས་པ་
ཁྱོད་ལ་ཕྱག་འཚལ་ལོ། །འཁོར་བའི་འགྲོ་ལ་ཏུཏྟཱ་རེ། །སྭཱཧཱ་ཉོན་མོངས་ཞི་བར་མཛད། །ཨོཾ་
གྱི་ངོ་བོ་ཉིད་ཀྱིས་ནི། །ཚངས་པའི་སྒོ་འབྱེད་ཁྱོད་ལ་འདུད། །འཇིགས་པ་ཆེན་པོ་བརྒྱད་ལས་
ནི། །འཇིག་རྟེན་ཐམས་ཅད་སྐྱོབ་པར་མཛད། །ཀུན་གྱི་མ་རུ་གྱུར་པ་ཡི། །སྒྲོལ་མ་ཡུམ་ལ་
ཕྱག་འཚལ་ལོ། །རྗེ་བཙུན་འཕགས་མ་སྒྲོལ་མ་དང༌། །ཕྱོགས་བཅུ་དུས་གསུམ་བཞུགས་པ་
ཡི། །རྒྱལ་བ་སྲས་བཅས་ཐམས་ཅད་ལ། །ཀུན་ནས་དང་བས་ཕྱག་བགྱིའོ། །མེ་ཏོག་བདུག་

སྤོས་མར་མེ་དྲི། །ཞལ་ཟས་རོལ་མོ་ལ་སོགས་པ། །དངོས་འབྱོར་ཡིད་ཀྱིས་སྤྲུལ་ནས་འབུལ། །
འཕགས་མའི་ཚོགས་རྣམས་བཞེས་སུ་གསོལ། །ཐོག་མ་མེད་ནས་ད་ལྟའི་བར། །མི་དགེ་
བཅུ་དང་མཚམས་མེད་ལྔ། །སེམས་ནི་ཉོན་མོངས་དབང་གྱུར་པའི། །སྡིག་པ་ཐམས་ཅད་
བཤགས་པར་བགྱི། །ཉན་ཐོས་རང་རྒྱལ་བྱང་ཆུབ་སེམས། །སོ་སོ་སྐྱེ་བོ་ལ་སོགས་པས། །
དུས་གསུམ་དགེ་བ་ཅི་བསགས་པའི། །བསོད་ནམས་ལ་ནི་བདག་ཡི་རང༌། །སེམས་ཅན་
རྣམས་ཀྱི་བསམ་པ་དང༌། །བློ་ཡི་བྱེ་བྲག་ཇི་ལྟ་བར། །ཆེ་ཆུང་ཐུན་མོང་ཐེག་པ་ཡི། །ཆོས་
ཀྱི་འཁོར་ལོ་བསྐོར་དུ་གསོལ། །འཁོར་བ་ཇི་སྲིད་མ་སྟོང་བར། །མྱ་ངན་མི་འདའ་ཐུགས་
རྗེ་ཡིས། །སྡུག་བསྔལ་རྒྱ་མཚོར་བྱིང་བ་ཡི། །སེམས་ཅན་རྣམས་ལ་གཟིགས་སུ་གསོལ། །
བདག་གིས་བསོད་ནམས་ཅི་བསགས་པ། །ཐམས་ཅད་བྱང་ཆུབ་རྒྱུར་གྱུར་ནས། །རིང་པོར་
མི་ཐོགས་འགྲོ་བ་ཡི། །འདྲེན་པའི་དཔལ་དུ་བདག་གྱུར་ཅིག །དེ་ནས་ཕྱག་འཚལ་ཉེར་གཅིག་ཅི་ནུས་སུ་
འདོན་ཞིང༌། ཕན་ཡོན་ཡང་བརྗོད་པར་བྱའོ། །འཇིག་རྟེན་གསུམ་མགོན་ཡུམ་གྱུར་སྤྱན་ཡངས་མ། །དུས་
གསུམ་སངས་རྒྱས་ཐམས་ཅད་བསྐྱེད་པའི་ཡུམ། །གཉིས་མེད་ཡེ་ཤེས་ངང་ལས་མ་གཡོས་
ཀྱང༌། །ཐུགས་རྗེའི་དབང་གིས་འགྲོ་དོན་སྣ་ཚོགས་མཛད། །བྱམས་པའི་ཡུམ་གྱུར་ཁྱེད་ལ་
ཕྱག་འཚལ་ལོ། །སྐུ་མདོག་ལྗ་ཁུ་འཕྲིན་ལས་སྣ་ཚོགས་མཛད། །ཡོན་ཏན་རབ་རྒྱས་བཅུ་དྲུག་
ལོན་པའི་ཚུལ། །འགྲོ་ལ་རབ་དགྱེས་ཞལ་ནི་འཛུམ་པར་མཛད། །ཞི་བའི་སྤྱན་གྱིས་འཇིག་
རྟེན་གསུམ་ལ་གཟིགས། །ཐུགས་རྗེ་ཆེ་མངའ་ཁྱོད་ལ་ཕྱག་འཚལ་ལོ། །བྱང་སེམས་རང་
བཞིན་ཟླ་བ་གདན་དུ་བཏིང༌། །ཉོན་མོངས་མི་བསྐྱོད་རྡོ་རྗེའི་སྐྱིལ་ཀྲུང་དང༌། །སྒྲིབ་པ་ཀུན་
སྤངས་པདྨའི་གདན་ལ་བཞུགས། །ཟག་མེད་བདེ་རྒྱས་ཟླ་བའི་རྒྱབ་ཡོལ་ཅན། །ཟག་མེད་
བདེ་བ་ཆེ་ལ་ཕྱག་འཚལ་ལོ། །ན་བཟའ་མཆོག་དང་རིན་ཆེན་དུ་མས་སྤྲས། །ཕྱག་གཡས་
མཆོག་སྦྱིན་སྒྲུབ་ལ་དངོས་གྲུབ་སྟེར། །གཡོན་པ་ཨུཏྤལ་སྐྱོན་བྲལ་དག་པའི་རྟགས། །ཕྱག་

གཉིས་ཐབས་དང་ཤེས་རབ་ཟུང་དུ་འབྲེལ། །མཐའ་བྲལ་ཟུང་འཇུག་སྐུ་ལ་ཕྱག་འཚལ་ལོ། །
ཐུགས་རྗེ་ཆེན་པོ་སྒྲོལ་མ་ཡུམ་ལ་ཕྱག་འཚལ་ལོ། །ཕྱག་སྟོང་སྤྱན་སྟོང་སྒྲོལ་མ་ཡུམ་ལ་ཕྱག་
འཚལ་ལོ། །སྨན་པའི་རྒྱལ་པོ་སྒྲོལ་མ་ཕྱག་འཚལ་ལོ། །སྨན་ལྟར་ནད་འཇོམས་སྒྲོལ་མ་ཡུམ་
ལ་ཕྱག་འཚལ་ལོ། །ཐུགས་རྗེ་ཐབས་མཁས་སྒྲོལ་མ་ཡུམ་ལ་ཕྱག་འཚལ་ལོ། །ས་ལྟར་རྟེན་
མཛད་སྒྲོལ་མ་ཡུམ་ལ་ཕྱག་འཚལ་ལོ། །ཆུ་ལྟར་བསིལ་མཛད་སྒྲོལ་མ་ཡུམ་ལ་ཕྱག་འཚལ་
ལོ། །མེ་ལྟར་སྨིན་མཛད་སྒྲོལ་མ་ཡུམ་ལ་ཕྱག་འཚལ་ལོ། །རླུང་ལྟར་རྒྱས་མཛད་སྒྲོལ་མ་ཡུམ་
ལ་ཕྱག་འཚལ་ལོ། །རྗེ་བཙུན་བཅོམ་ལྡན་འདས་མ་ཐུགས་རྗེ་ཅན། །བདག་དང་མཐའ་ཡས་
སེམས་ཅན་ཐམས་ཅད་ཀྱི། །སྒྲིབ་གཉིས་བྱང་ཞིང་ཚོགས་གཉིས་མྱུར་རྫོགས་ཏེ། །རྫོགས་
པའི་སངས་རྒྱས་ཐོབ་པར་མཛད་དུ་གསོལ། །དེ་མ་ཐོབ་ཀྱི་ཚེ་རབས་ཀུན་དུ་ཡང༌། །ལྷ་དང་
མི་ཡི་བདེ་བ་མཆོག་ཐོབ་ནས། །ཐམས་ཅད་མཁྱེན་པ་སྒྲུབ་པ་བྱེད་པ་ལ། །བར་ཆད་གདོན་
བགེགས་རིམས་དང་ནད་ལ་སོགས། །དུས་མིན་འཆི་བར་གྱུར་པ་སྣ་ཚོགས་དང༌། །རྨི་ལམ་
ངན་དང་མཚན་མ་ངན་པ་དང༌། །འཇིགས་པ་བརྒྱད་སོགས་ཉེ་བར་འཚེ་བ་རྣམས། །མྱུར་
དུ་ཞི་ཞིང་མེད་པར་མཛད་དུ་གསོལ། །འཇིག་རྟེན་འཇིག་རྟེན་ལས་ནི་འདས་པ་ཡི། །བཀྲ་
ཤིས་དགེ་ལེགས་ཕུན་སུམ་ཚོགས་པ་རྣམས། །འཕེལ་ཞིང་རྒྱས་པའི་དོན་རྣམས་མ་ལུས་པ། །
འབད་མེད་ལྷུན་གྱིས་གྲུབ་པར་མཛད་དུ་གསོལ། །སྒྲུབ་ལ་བརྩོན་ཞིང་དམ་ཆོས་འཕེལ་བ་
དང༌། །རྟག་ཏུ་ཁྱོད་བསྒྲུབས་ཞལ་མཆོག་མཐོང་བ་དང༌། །སྟོང་ཉིད་དོན་རྟོགས་བྱང་སེམས་
རིན་པོ་ཆེ། །ཡར་ངོའི་ཟླ་ལྟར་འཕེལ་བར་མཛོད་དུ་གསོལ། །རྒྱལ་བའི་དཀྱིལ་འཁོར་བཟང་
ཞིང་དགའ་བ་དེར། །པདྨོ་དམ་པ་ཤིན་ཏུ་མཛེས་ལས་སྐྱེས། །སྣང་བ་མཐའ་ཡས་རྒྱལ་བའི་
མངོན་སུམ་དུ། །ལུང་བསྟན་པ་ཡང་བདག་གིས་དེར་ཐོབ་ཤོག །བདག་གིས་ཚེ་རབས་སྔོན་
ནས་བསྒྲུབས་པའི་ལྷ། །དུས་གསུམ་སངས་རྒྱས་ཀུན་གྱི་འཕྲིན་ལས་མ། །སྔོ་ལྗང་ཞལ་

གཅིག་ཕྱག་གཉིས་མྱུར་ཞི་དཔའ། །ཡུམ་གྱུར་ཨུཏྤལ་བསྣམས་པའི་བཀྲ་ཤིས་ཤོག །ཅེས་བརྗོད་
དོ། །
མཚན་ཡང་དག་པར་བརྗོད་པ་འདོན་པར་འདོད་ན། དེ་བཞིན་གཤེགས་པ་ཤཱཀྱ་སེང་གེ། འཇམ་དཔལ་དང་གསང་
བདག་ལ་སོགས་པ་བྱང་ཆུབ་སེམས་དཔའི་འཁོར་དང་བཅས་པ་བཞུགས་པར་མོས་ལ། དེ་དག་ལ་བསྟོད་པར་བསམས་ནས།
གཞོན་ནུའི་སྐུ་ལུས་སོགས་དང༌། གུར་གུམ་མདོག་ཅན་ཕྱག་གཉིས་པ། །ཨུཏྤལ་སྟེང་ན་རལ་གྲི་
བསྣམས། །གླེགས་བམ་འཛིན་པ་ཆོས་ཀྱི་རྗེ། །འཇམ་པའི་དབྱངས་ལ་ཕྱག་འཚལ་ལོ། །ཞེས་
པ་སྔོན་དུ་འགྲོ་བས། མཚན་ཡང་དག་པར་བརྗོད་པ་ཅི་ནུས་སུ་བརྗོད། གཞན་ཡང་འཇམ་དཔལ་གྱི་བསྟོད་པ་ཁུངས་དང་འབྲེལ་
བ་ཅི་རིགས་པས་བསྟོད་ལ། གང་ཚེ་ལྟ་བར་འདོད་པའམ། །ཅུང་ཟད་དྲི་བར་འདོད་ན་ཡང༌། །མགོན་
པོ་འཇམ་དབྱངས་དེ་ཉིད་ནི། །གེགས་མེད་པར་ཡང་མཐོང་བར་ཤོག །ཕྱོགས་བཅུ་ནམ་
མཁའི་མཐས་གཏུགས་པའི། །སེམས་ཅན་ཀུན་དོན་སྒྲུབ་པའི་ཕྱིར། །ཇི་ལྟར་འཇམ་དབྱངས་
སྤྱོད་མཛད་པ། །བདག་གི་སྤྱོད་པའང་དེ་འདྲར་ཤོག །བདག་ཀྱང་འཇམ་དབྱངས་བཀའ་དྲིན་
ཀྱིས། །ས་རབ་དགའ་བ་ཐོབ་བར་དུ། །རྟག་ཏུ་ཚེ་རབས་དྲན་པ་དང༌། །རབ་ཏུ་བྱུང་བ་བྱེད་
པར་ཤོག །བརྩེ་ལྡན་ཁྱོད་ཀྱིས་མཁྱེན་པའི་འོད་ཟེར་གྱིས། །བདག་བློའི་གཏི་མུག་མུན་པ་
རབ་བསལ་ནས། །བཀའ་དང་བསྟན་བཅོས་ཇི་བཞིན་རྟོགས་པ་ཡི། །བློ་གྲོས་སྤོབས་པའི་
སྣང་བ་སྩལ་དུ་གསོལ། །ཞེས་གསོལ་བ་དྲག་ཏུ་གདབ་བོ། །
ཤེས་རབ་སྙིང་པོའི་མདོ་བསྒྲུབ་བྱ་བར་འདོད་ན། མདུན་གྱིས་ནམ་མཁར་དེ་བཞིན་གཤེགས་པ་
བདུད་འདུལ་གྱི་ཕྱག་རྒྱ་ཅན་འཁོར་ཤཱ་རིའི་བུ་དང་འཕགས་པ་སྤྱན་རས་གཟིགས་ཞུ་ལན་
མཛད་པ་གཙོ་བོར་གྱུར་པའི་ཐེག་པ་ཆེ་ཆུང་གི་དགེ་འདུན་གྱིས་བསྐོར་བར་མོས་ལ། སྟོང་ཉིད་
ཀྱི་དོན་ལ་སེམས་བཞིན་དུ། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། །ཞེས་སོགས་ཤེར་ཕྱིན་ཀྱི་བསྟོད་
པ་གང་རུང་ཞིག་སྔོན་དུ་འགྲོ་བས། ཤེས་རབ་སྙིང་པོའི་མདོ་གང་ནུས་སུ་བཏོན་ལ། མཐར་སྤྲོ་ཞིང་དགོས་ན་བདེན་པ་བདར་

ལ་བདུད་བཟློག་བྱ། མཇུག་ཏུ། གང་གི་རྟེན་ཅིང་འབྲེལ་བར་འབྱུང་སོགས་དང༌། སྨོན་ལམ་བཀྲ་ཤིས་ཅི་རིགས་
བརྗོད། དེ་རྣམས་ཐམས་ཅད་ཁྲིགས་ཆགས་སུ་བྱེད་ན། ཐོག་མར་རྩ་བའི་བླ་མའི་བསྟོད་པ་དང༌། དེ་ནས་བརྒྱུད་འདེབས་ཀྱི་
རིགས་དང༌། བླ་མ་སྤྱི་བསྟོད་ཀྱི་རིགས་དང༌། མཚན་ཡང་དག་པར་བརྗོད་པ་དང༌། སྒྲོལ་མའི་བསྟོད་པ་དང་གཟུངས་ཀྱི་ཁྱད་
པར་རྣམས་བཏོན་ལ། མཐར་བདུད་བཟློག་བྱའོ། །གལ་ཏེ་གནས་བརྟན་ཕྱག་མཆོད་བྱ་བར་འདོད་པས་ཁྲིགས་ཆགས་སུ་བྱེད་ན།
གཟུངས་མདོའི་རྗེས་སུ་བྱ། འདི་ཁོ་ན་གཙོ་བོར་བྱེད་ན། སེམས་བསྐྱེད་ཀྱི་རྗེས་ལ་བྱའོ། །
ལག་མཐིལ་ལྟར་མཉམ་རིན་ཆེན་རྒྱན་གྱིས་སྤྲས། །ལྗོན་ཞིང་ཆུ་མཚོས་བརྒྱན་པའི་ས་
གཞིའི་དབུས། །རིན་ཆེན་ལས་གྲུབ་གྲུ་བཞི་སྒོ་བཞི་པ། །པདྨ་ཉི་ཟླས་བརྒྱན་པའི་གདན་
སྟེང་དུ། །ཐུགས་རྗེས་རྩོད་པའི་དུས་ཀྱི་གདུལ་བྱ་རྣམས། །རྣམ་གྲོལ་ལམ་ལ་འགོད་མཛད་
འགྲོ་བའི་མགོན། །ཐུབ་པ་མཆོག་དང་གནས་བརྟན་ཆེན་པོ་རྣམས། །འཁོར་དང་བཅས་ཏེ་
གནས་འདིར་གཤེགས་སུ་གསོལ། །ཕྱོགས་བཅུའི་རྒྱལ་བ་སྲས་བཅས་ཐམས་ཅད་དང༌། །
ཤེས་རབ་མེ་འབར་ཉོན་མོངས་མཚོ་སྐེམ་ཞིང༌། །རྣམ་གྲོལ་བསོད་ནམས་ཞིང་དུ་བཀའ་
སྡོད་པའི། །ཕྱོགས་བཅུའི་ཉན་ཐོས་དགེ་འདུན་བཞུགས་སུ་འཚལ། །ཡོན་སྦྱོར་མཆོད་པའི་
གནས་སུ་སྤྱན་འདྲེན་ན། །འགྲོ་བའི་དོན་ཕྱིར་མཆོད་ཀྱི་གཤེགས་སུ་གསོལ། །འགྲོ་བའི་
མགོན་པོ་ཤཱཀྱ་སེང་གེ་ཡིས། །སངས་རྒྱས་བསྟན་པ་གང་གི་ཕྱག་ཏུ་བཞག །གསུང་རབ་རིན་
ཆེན་སྒྲོམ་གྱི་ཁ་འབྱེད་པའི། །ཆོས་སྐྱོང་དགྲ་བཅོམ་ཆེན་པོ་བཞུགས་སུ་འཚལ། །དམ་ཆོས་
སྤེལ་བའི་སླད་དུ་སྤྱན་འདྲེན་ན། །འགྲོ་བའི་དོན་ཕྱིར་མཆོད་ཀྱིས་གཤེགས་སུ་གསོལ། །ཐུབ་
པས་བཀའ་བསྒོས་བསྟན་པའི་རྒྱལ་མཚན་འཛིན། །ཡན་ལག་འབྱུང་དང་མ་ཕམ་ནགས་ན་
གནས། །དུས་ལྡན་རྡོ་རྗེ་མོ་བུ་བཟང་པོ་དང༌། །གསེར་བེའུ་བྷ་ར་དྷྭ་ཛ་གསེར་ཅན་མཆོག །
འཕགས་པ་བ་ཀུ་ལ་དང་སྒྲ་གཅན་འཛིན། །ལམ་ཕྲན་བྷ་ར་དྷྭ་ཛ་བསོད་སྙོམས་ལེན། །ལམ་
བརྟན་ཀླུ་སྟེ་སྦེད་བྱེད་མི་བྱེད་པ། །འཁོར་དང་བཅས་པ་གནས་འདིར་གཤེགས་སུ་གསོལ། །

སྤངས་དང་ཡེ་ཤེས་ཕུན་ཚོགས་སངས་རྒྱས་ཀྱང༌། །གདུལ་བྱའི་དབང་གིས་ཉན་ཐོས་ཚུལ་
འཛིན་ཞིང༌། ཁྱད་པར་ཅན་གྱི་འཕྲིན་ལས་ཆོས་སྐྱོང་བའི། །གནས་བརྟན་བཅུ་དྲུག་འདིར་
བྱོན་གདན་ལ་བཞུགས། །བདེ་གཤེགས་བཀའ་ལུང་གཙོར་མཛད་བསྟན་པ་བསྲུང༌། །རང་
དོན་དོར་ནས་འཁོར་བའི་ནགས་ཚལ་དུ། །གཞན་དོན་སྒྲུབ་མཛད་གནས་བརྟན་བཅུ་དྲུག་པོ། །
དམ་བཅས་ཐུགས་རྗེའི་དབང་གིས་གནས་འདིར་གཤེགས། །དགེ་བསྙེན་སྐྱབས་གསོལ་
བདེན་པའི་ཚིགས་མཉན་པ། །དཀོན་མཆོག་གསུམ་གྱི་ཞབས་འབྲིང་མཆིས་སོ་འཚལ། །
བསོད་ནམས་རིན་ཆེན་གླིང་དུ་སྤྱན་འདྲེན་ན། །འགྲོ་བའི་དོན་ཕྱིར་མཆོད་ཀྱི་གཤེགས་སུ་
གསོལ། །
མཚུངས་མེད་བལྟ་བས་མི་ངོམས་ཤིང༌། །གསེར་གྱི་མདོག་ཅན་མཛེས་པའི་སྐུ། །ཞལ་
གཅིག་ཕྱག་གཉིས་སྐྱིལ་ཀྲུང་བཞུགས། །ས་གནོན་མཉམ་གཞག་མཛད་ཕྱག་འཚལ། །བླ་
མའི་སྐུ་ཚེ་བརྟན་པ་དང༌། །བསྟན་པ་རྒྱས་པར་བྱིན་གྱིས་རློབས། །ཐུབ་པའི་བཀའ་ལུང་
གཙོར་མཛད་ཅིང༌། །ལྷ་མིའི་བསོད་ནམས་དཔལ་ཞིང་དུ། །བཞུགས་ཤིང་དམ་པའི་ཆོས་
སྐྱོང་བའི། །བདེན་ཚིག་མངའ་བ་ཁྱོད་ཕྱག་འཚལ། །བླ་མའི་སྐུ་ཚེ༴ བསྟན་པ་རྒྱས་པར༴ པྲི་
ཡཾ་ཀུ་ཡི་གླིང་ན་ནི། །འཕགས་པ་གནས་བརྟན་སྒྲ་གཅན་འཛིན། །དགྲ་བཅོམ་སྟོང་དང་ཆིག་
བརྒྱས་བསྐོར། །རིན་ཆེན་སྲོག་ཞུ་འཛིན་ཕྱག་འཚལ། །བླ་མའི༴ བསྟན་པ༴ བྱ་རྒོད་ཕུང་པོའི་
རི་བོ་ལ། །འཕགས་པ་གནས་བརྟན་ལམ་ཕྲན་བརྟན། །དགྲ་བཅོམ་སྟོང་དང་དྲུག་བརྒྱས་
བསྐོར། །ཕྱག་གཉིས་མཉམ་བཞག་མཛད་ཕྱག་འཚལ། །བླ་མའི༴ བསྟན་པ༴ ཤར་གྱི་ལུས་
འཕགས་གླིང་ན་ནི། །བྷ་ར་དྷྭ་ཛ་བསོད་སྙོམས་ལེན། །དགྲ་བཅོམ་སྟོང་ཕྲག་གཅིག་གིས་
བསྐོར། །གླེགས་བཾ་ལྷུང་བཟེད་འཛིན་ཕྱག་འཚལ། །བླ་མའི༴ བསྟན་པ༴ ལྷ་གནས་སུམ་ཅུ་
རྩ་གསུམ་ན། །འཕགས་པ་གནས་བརྟན་ལམ་བརྟན་ནི། །དགྲ་བཅོམ་ཆེན་པོ་དགུ་བརྒྱས་

བསྐོར། །གླེགས་བམ་ཆོས་འཆད་མཛད་ཕྱག་འཚལ། །བླ་མའི༴ བསྟན་པ༴ རི་ཡི་རྒྱལ་པོ་ངོས་
ཡངས་ལ། །འཕགས་པ་གནས་བརྟན་ཀླུ་ཡི་སྡེ། །དགྲ་བཅོམ་སྟོང་དང་ཉིས་བརྒྱས་བསྐོར། །
བུམ་པ་འཁར་གསིལ་འཛིན་ཕྱག་འཚལ། །བླ་མའི༴ བསྟན་པ༴ རི་ཡི་རྒྱལ་པོ་བི་ཧུ་ལར། །
འཕགས་པ་གནས་བརྟན་སྦེད་བྱེད་ནི། །དགྲ་བཅོམ་སྟོང་དང་བཞི་བརྒྱས་བསྐོར། །ཕྱག་
གཉིས་གླེགས་བམ་འཛིན་ཕྱག་འཚལ། །བླ་མའི༴ བསྟན་པ༴ གངས་ཅན་རི་ཡི་རྒྱལ་པོ་ལ། །
འཕགས་པ་གནས་བརྟན་མི་ཕྱེད་པ། །དགྲ་བཅོམ་སྟོང་ཕྲག་གཅིག་གིས་བསྐོར། །བྱང་ཆུབ་
མཆོད་རྟེན་འཛིན་ཕྱག་འཚལ། །བླ་མའི༴ བསྟན་པ༴ གངས་རི་ཆེན་པོ་ཏི་སེ་ལ། །འཕགས་
པ་གནས་བརྟེན་ཡན་ལག་འབྱུང༌། །དགྲ་བཅོམ་སྟོང་དང་སུམ་བརྒྱས་བསྐོར། །སྤོས་ཕོར་རྔ་
ཡབ་འཛིན་ཕྱག་འཚལ། །བླ་མའི༴ བསྟན་པ༴ དྲང་སྲོང་རི་ཡི་ངོགས་ནགས་ན། །འཕགས་
པ་གནས་བརྟན་མ་ཕམ་པ། །དགྲ་བཅོམ་བརྒྱ་ཕྲག་གཅིག་གིས་བསྐོར། །ཕྱག་གཉིས་མཉམ་
བཞག་མཛད་ཕྱག་འཚལ། །བླ་མའི༴ བསྟན་པ༴ ལོ་མ་བདུན་པའི་རི་ཕུག་ན། །འཕགས་པ་
གནས་བརྟན་ནགས་ན་གནས། །དགྲ་བཅོམ་སྟོང་དང་བཞི་བརྒྱས་བསྐོར། །སྡིགས་མཛུབ་རྔ་
ཡབ་འཛིན་ཕྱག་འཚལ། །བླ་མའི༴ བསྟན་པ༴ འཛམ་བུ་གླིང་གི་ཟངས་གླིང་ན། །འཕགས་པ་
གནས་བརྟན་དུས་ལྡན་ནི། །དགྲ་བཅོམ་སྟོང་དང་ཆིག་བརྒྱས་བསྐོར། །གསེར་གྱི་རྣ་བསྐོར་
འཛིན་ཕྱག་འཚལ། །བླ་མའི༴ བསྟན་པ༴ སིང་ག་ལ་ཡི་གླིང་ན་ནི། །གནས་བརྟན་རྡོ་རྗེ་མོ་
ཡི་བུ། །དགྲ་བཅོམ་སྟོང་ཕྲག་གཅིག་གིས་བསྐོར། །སྡིག་མཛུབ་རྔ་ཡབ་འཛིན་ཕྱག་འཚལ། །
བླ་མའི༴ བསྟན་པ༴ ཆུ་བོ་ཡ་མུ་ན་གླིང་ན། །འཕགས་པ་གནས་བརྟན་བཟང་པོ་ནི། །དགྲ་
བཅོམ་སྟོང་དང་ཉིས་བརྒྱས་བསྐོར། །ཆོས་འཆད་མཉམ་བཞག་མཛད་ཕྱག་འཚལ། །བླ་
མའི༴ བསྟན་པ༴ གནས་མཆོག་ཁ་ཆེའི་ཡུལ་ན་ནི། །འཕགས་པ་གནས་བརྟན་གསེར་བེའུ། །
དགྲ་བཅོམ་ཆེན་པོ་ལྔ་བརྒྱས་བསྐོར། །རིན་ཆེན་ཞགས་པ་འཛིན་ཕྱག་འཚལ། །བླ་མའི༴ 

བསྟན་པ༴ ནུབ་ཀྱི་བ་ལང་སྤྱོད་ན་ནི། །བྷ་ར་དྷྭ་ཛ་གསེར་ཅན་མཆོག །དགྲ་བཅོམ་ཆེན་པོ་
བདུན་བརྒྱས་བསྐོར། །ཕྱག་གཉིས་མཉམ་བཞག་མཛད་ཕྱག་འཚལ། །བླ་མའི༴ བསྟན་
པ༴ བྱང་གི་སྒྲ་མི་སྙན་ན་ནི། །འཕགས་པ་གནས་བརྟན་པ་ཀུ་ལ། །དགྲ་བཅོམ་ཆེན་པོ་དགུ་
བརྒྱས་བསྐོར། །ཕྱག་གཉིས་ནེའུ་ལེ་འཛིན་ཕྱག་འཚལ། །བླ་མའི༴ བསྟན་པ༴ འཕགས་པའི་
དགེ་བསྙེན་དྷརྨཱ་ཏ། །རལ་པའི་ཐོད་བཅིངས་གླེགས་བམ་ཁུར། །སྣང་བ་མཐའ་ཡས་མདུན་
ན་བཞུགས། །རྔ་ཡབ་བུམ་པ་འཛིན་ཕྱག་འཚལ། །བླ་མའི༴ བསྟན་པ་རྒྱས་པར༴ །བརྩོན་
པར་གོ་གོན་མཐུ་སྟོབས་ལྡན། །སངས་རྒྱས་བསྟན་པ་ལེགས་སྐྱོང་བ། །ཤར་ལྷོ་ནུབ་བྱང་
ཕྱོགས་བཞི་ཡི། །རྒྱལ་ཆེན་བཞི་ལ་ཕྱག་འཚལ་ལོ། །བླ་མའི༴ བསྟན་པ་རྒྱས་པར༴ ཞེས་སོ། །
བཅོམ་ལྡན་འདས་དེ་བཞིན་གཤེགས་པ་དགྲ་བཅོ་པ་ཡང་དག་པར་རྫོགས་པའི་སངས་རྒྱས་
ཤཱཀྱ་ཐུབ་པའི་ཞབས་ལ་དུས་ཐམས་ཅད་དུ་ཕྱག་འཚལ་ལོ། །མཆོད་དོ་སྐྱབས་སུ་མཆིའོ། །
བྱིན་གྱིས་བརླབ་ཏུ་གསོལ། སངས་རྒྱས་བཅོམ་ལྡན་འདས་ཀྱི་བསྟན་པ་དམ་པའི་ཆོས་
སྐྱོང་ཞིང་ལྷ་མི་ཀུན་གྱི་བསོད་ནམས་བསགས་པའི་དཔལ་གྱི་ཞིང་དུ། དེ་བཞིན་གཤེགས་
པ་ཤཱཀྱ་ཐུབ་པས་བཀའ་བསྒོས་ཏེ། །མྱ་ངན་ལས་མི་འདའ་བར་འཇིག་རྟེན་ན་མངོན་སུམ་
དུ་བཞུགས་ཤིང༌། །བཀའ་ལུང་གི་རྗེས་སུ་སྒྲུབ་པ་འཕགས་པའི་ཚིག་ངེས་པས་ཞལ་གྱིས་
བཞེས་པ། གངས་རི་ཆེན་པོ་ཏི་སེ་ལ་འཕགས་པའི་གནས་བརྟན་ཆེན་པོ་ཡན་ལག་འབྱུང་
འཁོར་དགྲ་བཅོམ་པ་སྟོང་སུམ་བརྒྱས་བསྐོར་ཏེ་བཞུགས་པའི་ཞབས་ལ་དུས་ཐམས་ཅད་
དུ་ཕྱག་འཚལ་ལོ། །མཆོད་དོ་སྐྱབས་སུ་མཆིའོ། བྱིན་གྱིས་བརླབ་ཏུ་གསོལ། དེ་བཞིན་དུ་སྦྱར་
ཏེ། དྲང་སྲོང་རིའི་ངོགས་ནགས་ན་འཕགས་པའི་གནས་བརྟན་ཆེན་པོ་མ་ཕམ་པ་འཁོར་དགྲ་
བཅོམ་པ་བརྒྱ་ཕྲག་གཅིག་གིས་བསྐོར་ཏེ༴ རི་ནགས་ཀྱི་ངོགས་ལོ་མ་བདུན་པ་ཞེས་བྱ་བའི་
རི་ཕུག་ན་འཕགས་པའི་གནས་བརྟན་ཆེན་པོ་ནགས་ན་གནས་འཁོར་དགྲ་བཅོམ་པ་སྟོང་

བཞི་བརྒྱས་བསྐོར་ཏེ་བཞུགས༴ ཟངས་གླིང་ན་འཕགས་པའི་གནས་བརྟན་ཆེན་པོ་དུས་
ལྡན་འཁོར་དགྲ་བཅོམ་པ་སྟོང་ཆིག་བརྒྱས་བསྐོར་ཏེ་བཞུགས་པའི༴ སིང་ག་ལའི་གླིང་ན་
འཕགས་པའི་གནས་བརྟན་ཆེན་པོ་རྡོ་རྗེ་མོའི་བུ་འཁོར་དགྲ་བཅོམ་པ་སྟོང་གིས་བསྐོར་ཏེ་
བཞུགས་པའི་ཞབས་ལ༴ ཆུ་བོ་ཡ་མུ་ནའི་གླིང་ན་འཕགས་པའི་གནས་བརྟན་ཆེན་པོ་བཟང་
པོ་འཁོར་དགྲ་བཅོམ་པ་སྟོང་ཉིས་བརྒྱས་བསྐོར་ཏེ་བཞུགས་པའི༴ ཁ་ཆེའི་ཡུལ་ན་འཕགས་
པའི་གནས་བརྟན་ཆེན་པོ་གསེར་བེའུ་འཁོར་དགྲ་བཅོམ་པ་ལྔ་བརྒྱས་བསྐོར་ཏེ་བཞུགས་
པའི༴ ནུབ་ཀྱི་བ་ལང་སྤྱོད་ན་འཕགས་པའི་གནས་བརྟན་ཆེན་པོ་བྷ་ར་དྷྭ་ཛ་གསེར་ཅན་
འཁོར་དགྲ་བཅོམ་པ་བདུན་བརྒྱས་བསྐོར་ཏེ་བཞུགས་པའི༴ བྱང་གི་སྒྲ་མི་སྙན་ན་འཕགས་
པའི་གནས་བརྟན་ཆེན་པོ་བ་ཀུ་ལ་འཁོར་དགྲ་བཅོམ་པ་དགུ་བརྒྱས་བསྐོར་ཏེ་བཞུགས་པའི༴ 
པྲི་ཡང་ཀུ་ཡི་གླིང་ན་འཕགས་པའི་གནས་བརྟན་ཆེན་པོ་སྒྲ་གཅན་འཛིན་འཁོར་དགྲ་བཅོམ་
པ་སྟོང་ཆིག་བརྒྱས་བསྐོར་ཏེ་བཞུགས་པའི༴ བྱ་རྒོད་ཕུང་པོའི་རི་ལ་འཕགས་པའི་གནས་
བརྟན་ཆེན་པོ་ལམ་ཕྲན་བརྟན་འཁོར་དགྲ་བཅོམ་པ་སྟོང་དྲུག་བརྒྱས་བསྐོར་ཏེ་བཞུགས་
པའི༴ ཤར་གྱི་ལུས་འཕགས་གླིང་ན་འཕགས་པའི་གནས་བརྟན་ཆེན་པོ་བྷ་ར་དྷྭ་ཛ་བསོད་
སྙོམས་ལེན་འཁོར་དགྲ་བཅོམ་པ་སྟོང་གིས་བསྐོར་ཏེ་བཞུགས་པའི༴ ལྷའི་གནས་སུམ་ཅུ་རྩ་
གསུམ་ན་འཕགས་པའི་གནས་བརྟན་ཆེན་པོ་ལམ་བརྟན་འཁོར་དགྲ་བཅོམ་པ་དགུ་བརྒྱས་
བསྐོར་ཏེ་བཞུགས་པའི༴ རིའི་རྒྱལ་པོ་ངོས་ཡངས་ལ་འཕགས་པའི་གནས་བརྟན་ཆེན་པོ་
ཀླུའི་སྡེ་འཁོར་དགྲ་བཅོམ་པ་སྟོང་ཉིས་བརྒྱས་བསྐོར་ཏེ་བཞུགས་པའི༴ རིའི་རྒྱལ་པོ་བི་ཧུ་ལ་
འཕགས་པའི་གནས་བརྟན་ཆེན་པོ་སྦེད་བྱེད་པ་འཁོར་དགྲ་བཅོམ་པ་སྟོང་བཞི་བརྒྱས་བསྐོར་
ཏེ་བཞུགས་པའི༴ གངས་ཅན་རིའི་རྒྱལ་པོ་ལ་འཕགས་པའི་གནས་བརྟན་ཆེན་པོ་མི་ཕྱེད་པ་
འཁོར་དགྲ་བཅོམ་པ་སྟོང་གིས་བསྐོར་ཏེ་བཞུགས་པའི༴ འཕགས་པའི་དགེ་བསྙེན་ཆེན་པོ་

དྷརྨཱ་ཏ་ལ་འཁོར་དགེ་བསྙེན་གྱི་ཚོགས་དཔག་ཏུ་མེད་པས་བསྐོར་ཏེ་བཞུགས་པའི་ཞབས་
ལ་དུས་ཐམས་ཅད་དུ་ཕྱག་འཚལ་ལོ། །མཆོད་དོ་སྐྱབས་སུ་མཆིའོ། །བྱིན་གྱིས་བརླབས་
ཏུ་གསོལ། ཞེས་གསོལ་བ་བཏབ། དེ་ནས། ཨོཾ་མུ་ནི་མུ་ནི་མཧཱ་མུ་ན་ཡེ་སྭཱཧཱ། ཞེས་མང་དུ་བཟླས། སངས་
རྒྱས་སྤྲུལ་པ་དགྲ་བཅོམ་འཕགས་པའི་ཚོགས། །འགྲོ་བའི་དོན་དུ་བསྟན་པ་སྐྱོང་མཛད་པ། །
དཀོན་མཆོག་གསུམ་དངོས་གནས་བརྟན་བཅུ་དྲུག་གིས། །བསྟན་པ་ཡུན་རིང་གནས་པར་
བྱིན་གྱིས་རློབས། །ཐུགས་རྗེའི་བདག་ཉིད་གནས་བརྟན་བཅུ་དྲུག་གི །འཁོར་ཚོགས་སྲིད་
མཚོ་ལས་བརྒལ་ཉོན་མོངས་མེད། ཁྲི་དང་དྲུག་སྟོང་བཞི་བརྒྱའི་ཚོགས་རྣམས་ཀྱིས། །བསྟན་
པ་ཡུན་རིང་གནས་པར་བྱིན་གྱིས་རློབས། །སེམས་ཅན་ཀུན་གྱི་གསོས་གྱུར་དགྲ་བཅོམ་པ། །
རིག་དང་ཞབས་ལྡན་སྐྱེ་དགུའི་སྦྱིན་གནས་ཆེ། །འཕགས་པའི་གང་ཟག་ཆེན་པོ་ཁྱེད་རྣམས་
ཀྱིས། །བསྟན་པ་ཡུན་རིང་གནས་པར་བྱིན་གྱིས་རློབས། །བདག་གིས་དགེ་བའི་རྩ་བ་འདི་
ཡི་མཐུས། །ཕན་བདེའི་འབྱུང་གནས་བསྟན་པ་འཕེལ་གྱུར་ཅིག །སྡུག་བསྔལ་ཀུན་འབྱུང་
མ་ལུས་རབ་སྤངས་ནས། །སྲིད་པའི་རྒྱ་མཚོ་མྱུར་དུ་སྐེམ་པར་ཤོག །བསོད་ནམས་རྒྱ་མཚོ་
ཡོངས་སུ་རྫོགས་གྱུར་ཅིག །ཡེ་ཤེས་རྒྱ་མཚོ་རྣམ་པར་དག་གྱུར་ཅིག །ཡོན་ཏན་རྒྱ་མཚོ་མ་
ལུས་ཀུན་རྫོགས་ནས། །འཇིག་རྟེན་ཀུན་ལས་ཁྱད་པར་འཕགས་པར་ཤོག །ཚོགས་གཉིས་
མཐར་ཕྱིན་དུས་གསུམ་རྒྱལ་བ་ཡིས། །འཕྲིན་ལས་སྒྲུབ་ཅིང་ཡོན་ཏན་རྣམ་དབྱེར་མེད། །
སྐལ་བ་ཉམས་པའི་གདུལ་བྱ་སྨིན་མཛད་པའི། །མཉམ་མེད་བླ་མ་མཆོག་གིས་བཀྲ་ཤིས་
ཤོག །དུས་གསུམ་རྒྱལ་བ་སྲས་བཅས་ཐུགས་རྗེ་ཡིས། །ཉན་ཐོས་ཚུལ་བཟུང་སྲིད་པ་ཇི་སྲིད་
བར། །བསྟན་པ་སྐྱོང་ཞིང་འགྲོ་བའི་དོན་མཛད་པའི། །གནས་བརྟན་ཆེན་པོ་རྣམས་ཀྱི་བཀྲ་
ཤིས་ཤོག །གཞན་ཡང་ཚེ་དཔག་མེད་ཀྱི་གཟུངས་མདོ་དང༌། འོད་ཟེར་ཅན་གྱི་གཟུངས་མདོ་སོགས་འདོན་པར་འདོད་པས་
ཀྱང༌། སོ་སོའི་བསྟོད་པ་སྔོན་དུ་འགྲོ་བས་འདོན་པར་བྱའོ། །

གལ་ཏེ་ཉིན་ཞག་གཅིག་ལ་ཐུན་མང་དུ་བྱེད་ན། ཐུན་དང་པོ་ལ་བསྟོད་པའི་ཕྱག་འཚལ་དོར་བའི་ཡན་ལག་བདུན་པ་
དང༌། ཐུན་བར་པ་རྣམས་ལ་བཟང་སྤྱོད་དང་གུར་ནས་འབྱུང་བའི་རྒྱུན་བཤགས་བྱ། ཐུན་ཐ་མ་ལ་གོང་དུ་བཤད་པ་ལྟར་གྱི་
ཡན་ལག་བདུན་པ་འབྲིང་པོ་དེ་བྱའོ། །ཐུན་གཉིས་སོགས་ལའང་དེའི་རིགས་འགྲེའོ། །ཚོགས་པས་གཏོར་མ་གཏོང་བར་འདོད་
པས་ཀྱང༌། ཡན་ལག་བདུན་པ་དང༌། སེམས་བསྐྱེད་སྔོན་དུ་སོང་ནས་གཏོར་མ་བཏང་སྟེ། མཇུག་ཏུ་སྨོན་ལམ་དང་བཀྲ་ཤིས་ཅི་
རིགས་སུ་བརྗོད་དོ། །ཁ་ཟས་ཀྱི་བྱ་བ་ལ་འཇུག་པའི་སྔོན་རོལ་དུ་དཀོན་མཆོག་གསུམ་རྗེས་སུ་དྲན་པའི་མདོ་འདོན་ཏེ། དེ་ཡང༌།
འདི་ལྟར་བཅོམ་ལྡན་འདས་དེ་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་
པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་
པ། སྐྱེས་བུ་འདུལ་བའི་ཁ་ལོ་བསྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་
རྒྱས་བཅོམ་ལྡན་འདས་སོ། །དེ་བཞིན་གཤེགས་པ་དེ་ནི་བསོད་ནམས་དག་གི་རྒྱུ་མཐུན་པ།
དགེ་བའི་རྩ་བ་རྣམས་ཆུད་མི་ཟ་བ། བཟོད་པས་བརྒྱན་པ། བསོད་ནམས་ཀྱི་གཏེར་རྣམས་
ཀྱི་གཞི། དཔེ་བྱད་བཟང་པོ་རྣམས་ཀྱིས་སྤྲས་པ། མཚན་རྣམས་ཀྱི་མེ་ཏོག་རྒྱས་པ། སྤྱོད་
ཡུལ་རན་པར་མཐུན་པ། མཐོང་ན་མི་མཐུན་པ་མེད་པ། དད་པས་མོས་པ་རྣམས་ལ་མངོན་
པར་དགའ་བ། ཤེས་རབ་ཟིལ་གྱིས་མི་གནོན་པ། སྟོབས་རྣམས་ལ་རྫི་བ་མེད་པ། སེམས་
ཅན་ཐམས་ཅད་ཀྱི་སྟོན་པ། བྱང་ཆུབ་སེམས་དཔའ་རྣམས་ཀྱི་ཡབ། འཕགས་པའི་གང་ཟག་
རྣམས་ཀྱི་རྒྱལ་པོ། །མྱ་ངན་ལས་འདས་པའི་གྲོང་ཁྱེར་དུ་འགྲོ་བ་རྣམས་ཀྱི་དེད་དཔོན། ཡེ་
ཤེས་དཔག་ཏུ་མེད་པ། སྤོབས་པ་བསམ་གྱིས་མི་ཁྱབ་པ། གསུང་རྣམ་པར་དག་པ། དབྱངས་
སྙན་པ། སྐུ་བྱད་བལྟ་བས་ཆོག་མི་ཤེས་པ། སྐུ་མཚུངས་པ་མེད་པ། འདོད་པ་དག་གིས་མ་
གོས་པ། གཟུགས་དག་གིས་ཉེ་བར་མ་གོས་པ། གཟུགས་མེད་པ་དག་དང་མ་འདྲེས་པ། སྡུག་
བསྔལ་ལས་རྣམ་པར་གྲོལ་བ། ཕུང་པོ་དག་ལས་རབ་ཏུ་རྣམ་པར་གྲོལ་བ། ཁམས་རྣམས་
དང་མི་ལྡན་པ། སྐྱེ་མཆེད་རྣམས་བསྡམས་པ། མདུད་པ་རྣམས་ཤིན་ཏུ་བཅད་པ། ཡོངས་སུ་

གདུང་བ་དག་ལས་རྣམ་པར་གྲོལ་བ། སྲིད་པ་ལས་གྲོལ་བ། ཆུ་བོ་ལས་བརྒལ་བ། ཡེ་ཤེས་
ཡོངས་སུ་རྫོགས་པ། འདས་པ་དང་མ་བྱོན་པ་དང༌། ད་ལྟར་བྱུང་བའི་སངས་རྒྱས་བཅོམ་ལྡན་
འདས་རྣམས་ཀྱི་ཡེ་ཤེས་ལ་གནས་པ། མྱ་ངན་ལས་འདས་པ་ལ་མི་གནས་པ། ཡང་དག་པ་
ཉིད་ཀྱི་མཐའ་ལ་གནས་པ། སེམས་ཅན་ཐམས་ཅད་ལ་གཟིགས་པའི་ས་ལ་བཞུགས་པ་
སྟེ། འདི་དག་ནི་སངས་རྒྱས་བཅོམ་ལྡན་འདས་ཀྱི་སྐུ་ཆེ་བའི་ཡོན་ཏན་ཡང་དག་པ་རྣམས་སོ། །
དམ་པའི་ཆོས་ནི་ཐོག་མར་དགེ་བ། བར་དུ་དགེ་བ། ཐ་མར་དགེ་བ། དོན་བཟང་པོ། ཚིག་
འབྲུ་བཟང་པོ། མ་འདྲེས་པ། ཡོངས་སུ་རྫོགས་པ། ཡོངས་སུ་དག་པ། ཡོངས་སུ་བྱང་བ།
བཅོམ་ལྡན་འདས་ཀྱིས་ཆོས་ལེགས་པར་གསུངས་པ། ཡང་དག་པར་མཐོང་བ། ནད་མེད་པ།
དུས་ཆད་པ་མེད་པ། ཉེ་བར་གཏོང་བ། འདི་མཐོང་བ་ལ་དོན་ཡོད་པ། མཁས་པ་རྣམས་ཀྱིས་
སོ་སོ་རང་གིས་རིག་པར་བྱ་བ། བཅོམ་ལྡན་འདས་ཀྱིས་གསུངས་པའི་ཆོས་འདུལ་བ་ལེགས་
པར་སྟོན་པ། ངེས་པར་འབྱུང་བ། རྫོགས་པའི་བྱང་ཆུབ་ཏུ་འགྲོ་བར་བྱེད་པ། མི་མཐུན་པ་
མེད་ཅིང༌། འདུས་པ་དང་ལྡན་པ། བརྟེན་པ་ཡོད་པ་རྒྱུ་བ་བཅད་པའོ། །ཐེག་པ་ཆེན་པོའི་དགེ་
འདུན་ནི། ལེགས་པར་ཞུགས་པ། རིགས་པར་ཞུགས་པ། དྲང་པོར་ཞུགས་པ། མཐུན་པར་
ཞུགས་པ། ཐལ་མོ་སྦྱར་བའི་འོས་སུ་གྱུར་པ། ཕྱག་བྱ་བའི་འོས་སུ་གྱུར་པ། བསོད་ནམས་
ཀྱི་དཔལ་གྱི་ཞིང༌། ཡོན་ཡོངས་སུ་སྦྱོང་བ་ཆེན་པོ། སྦྱིན་པའི་གནས་སུ་གྱུར་པ། ཀུན་ཏུ་ཡང་
སྦྱིན་པའི་གནས་སུ་གྱུར་པ་ཆེན་པོའོ། ཞེས་སོ། །སངས་རྒྱས་ཡོན་ཏན་བསམ་མི་ཁྱབ། །ཆོས་ཀྱི་
ཡོན་ཏན་བསམ་མི་ཁྱབ། །དགེ་འདུན་ཡོན་ཏན་བསམ་མི་ཁྱབ། །བསམ་མི་ཁྱབ་ལ་དད་བྱས་
པའི། །རྣམ་པར་སྨིན་པའང་བསམ་མི་ཁྱབ། །རྣམ་དག་ཞིང་དུ་སྐྱེ་བར་ཤོག །ཅེས་བརྗོད་ལ། ཨོཾ་
ཨཱཿགུ་རུ་བུདྡྷ་བོ་དྷི་སཏྭ་བཛྲ་ནཻ་ཝེ་ཏྱ་ཧཱུཾ། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཱཾ། ཨདྱ་ནུཏྤནྣཱ་ཏྭ་ད། ཨོཾ་
ཨཱཿཕཊ་སྭཱཧཱ། ཞེས་པས་ཟས་ཕུད་ཕུལ། ཨོཾ་ཧ་རི་ཏྱཻ་སྭཱཧཱ། ཨོཾ་ཧ་རི་ཏེ་མཧཱ་ཡཀྵི་ནི་ཧ་ར་ཧ་ར་སརྦ་པཱ་

པཾ་ནི་ཀྵིཾ་སྭཱཧཱ། ཨོཾ་ཨ་གྲ་པཎྜི་ཨ་ཤི་བྷྱཿསྭཱཧཱ། ཞེས་པས་ཆང་བུ་སྦྱིན་ནས། དྲན་པ་མཉམ་པར་བཞག་པས་བཟའོ། །
ཟོས་ཟིན་པ་ན། ཨོཾ་ཨུ་ཙིཊྚ་པིཎྜ་ཨ་ཤི་བྷྱཿསྭཱཧཱ། ཞེས་པས་ལྷག་མའི་ཆང་བུ་བྱིན་ཞིང༌། ཁ་བཀྲུས་ནས། ན་མཿས་
མནྟ་པྲ་བྷ་རཱ་ཛ་ཡ། ཏ་ཐཱ་ག་ཏཱ་ཡ། ཨརྷ་ཏེ་སམ་མྱཀ་སཾ་བུདྡྷ་ཡ། ན་མོ་མཉྫུ་ཤྲཱི་ཡེ། ཀུ་མཱ་ར་
བྷཱུ་ཏཱ་ཡ། བོ་དྡྷི་སཏྭཱ་ཡ། མཧཱ་སཏྭཱ་ཡ། མཧཱ་ཀ་རུ་ཎི་ཀཱ་ཡ། ཏདྱ་ཐཱ། ཨོཾ་ནི་ར་ལཾ་བྷེ། ནི་ར་བྷ་
སེ། ཛ་ཡ་ཛ་ཡ། ལབྡྷེ་མཧཱ་མ་ཏི། དཀྵི་དཀྵི་ཎི། མེ་པ་རི་ཤོདྷ་ནི་སྭཱཧཱ། གང་གིས་བདག་ལ་ཁ་
ཟས་བྱིན་པ་དེ་དག་ཐམས་ཅད་ཉེ་བར་ཞི་བའི་བདེ་བ་ཐོབ་པར་གྱུར་ཅིག །གང་གིས་བདག་
ལ་སྐོམ་བླུད་པ་དེ་དག་དང༌། གང་གིས་བདག་ལ་རིམ་གྲོ་བྱས་པ་དང༌། བཀུར་སྟི་བྱས་པ་
དང༌། བསྟི་སྟང་བྱས་པ་དང༌། མཆོད་པ་བྱས་པ་དེ་དག་ཐམས་ཅད་ཀྱང་ཉེ་བར་ཞི་བའི་བདེ་
བ་ཐོབ་པར་གྱུར་ཅིག །གང་དག་བདག་ལ་མི་བདེ་བར་བྱེད་པ་དང༌། བརྡེག་པ་དང༌། མཚོན་
གྱིས་འདེབས་པ་དང༌། རྣམ་པ་ཐམས་ཅད་དུ་སྲོག་གཅོད་པའི་བར་དུ་བྱེད་པ་དེ་དག་ཐམས་
ཅད་ཀྱང་བྱང་ཆུབ་ཀྱི་བདེ་བ་ཐོབ་ཅིང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་
མངོན་པར་རྫོགས་པར་སངས་རྒྱ་བར་གྱུར་ཅིག སྦྱིན་པ་རྒྱ་ཆེན་གྱུར་པ་འདི་ཡིས་ནི། །འགྲོ་
བའི་ནང་དུ་རང་བྱུང་སངས་རྒྱས་ཤོག །སྔོན་གྱི་རྒྱལ་བ་རྣམས་ཀྱིས་མ་བསྒྲལ་བའི། །སྐྱེ་བོ་
སྲིད་པའི་མཚོ་ལས་སྒྲོལ་བར་ཤོག །ཀླུ་རྒྱལ་དགའ་བོ་ཉེ་དགའ་བོ། །གཞན་ཡང་གྲོང་ཁྱེར་
གནས་པ་དག །ཚེ་རིང་ནད་མེད་ཕུན་སུམ་ཚོགས། །རྟག་ཏུ་བདེ་དང་ལྡན་གྱུར་ཅིག །གང་གི་
སྦྱིན་པ་གང་ལ་བྱིན། །སྦྱིན་པ་ཇི་ལྟར་མི་དམིགས་པ། །སྦྱིན་པ་མཉམ་པ་དེ་ཉིད་ཀྱིས། །སྦྱིན་
བདག་དེ་ལ་ཡོངས་རྫོགས་ཤོག །སྦྱིན་པས་འབྱུང་པོ་དབང་དུ་འགྱུར། །སྦྱིན་པས་དགྲ་རྣམས་
མེད་པར་གྱུར། །ཕ་རོལ་གཉེན་ཡང་སྦྱིན་པ་ཉིད། །དེ་ཕྱིར་སྦྱིན་པ་གཙོ་བོར་བརྗོད། །སྦྱིན་པ་
འཇིག་རྟེན་རྒྱན་ཡིན་ཏེ། །སྦྱིན་པས་ངན་འགྲོ་ལྡོག་པར་བྱེད། །སྦྱིན་པ་མཐོ་རིས་སྐས་ཡིན་ཏེ། །
སྦྱིན་པ་ཞི་བྱེད་དགེ་བའོ། །བྱང་ཆུབ་སེམས་དཔའི་ལོངས་སྤྱོད་རྣམས། །མི་ཟད་ནམ་མཁའ་

ལྟ་བུ་གང༌། །ལོངས་སྤྱོད་དེ་ནི་ཐོབ་བྱའི་ཕྱིར། །སྦྱིན་པ་དེ་ནི་ཡང་དག་སྤེལ། །བརྩམས་པར་
བྱ་ཞིང་འབྱུང་བར་བྱ། །སངས་རྒྱས་བསྟན་ལ་འཇུག་པར་བྱ། །འདམ་བུའི་ཁྱིམ་ལ་གླང་ཆེན་
བཞིན། །འཆི་བདག་སྡེ་ནི་གཞོམ་པར་བྱ། །གང་ཞིག་རབ་ཏུ་བག་ཡོད་པར། །ཆོས་འདུལ་
འདི་ལ་སྤྱོད་གྱུར་པ། །སྐྱེ་བའི་འཁོར་བ་རབ་སྤངས་ནས། །སྡུག་བསྔལ་ཐ་མར་བྱེད་པར་
འགྱུར། །དེ་ནས་བཀྲ་ཤིས་ཀྱི་ཚིགས་བཅད་གང་རུང་ཞིག་བརྗོད་ནས། མདོ་འདོན་པ་སོགས་བྱའོ། །
ཐུན་རྣམས་ཀྱི་མཇུག་ཏུ་དགེ་བ་བསྔོ་ཞིང་བཀྲ་ཤིས་ཀྱི་ཚིགས་བཅད་བརྗོད་པར་བྱ་སྟེ། དེ་ཡང་འདི་ལྟར། འགྲོ་ཀུན་
དགེ་རྩ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དང༌། །བཟང་པོ་ཇི་
བཞིན་དེ་འདྲའི་ས་དག་ལ། །ཀུན་ཀྱང་ཀུན་ནས་བཟང་པོར་རེད་གྱུར་ཅིག །འཇིག་རྟེན་
ཐམས་ཅད་མ་ལུས་སེམས་ཅན་རྣམས། །ཇི་སྙེད་རྒྱལ་བ་ཀུན་གྱིས་ཐུགས་ཆུད་པ། །ཀུན་
ཀྱང་མཁས་པ་ཀུན་གྱིས་བསྔགས་པ་ཡི། །ཀུན་ཏུ་བཟང་པོ་དེ་བཞིན་འགྱུར་བར་ཤོག།
ཕྱོགས་རྣམས་མ་ལུས་ཀུན་དུ་ཅི་བྱས་པ། །སྐྱེས་བུ་དམ་པ་དེ་ལྟར་ཡོངས་སུ་བསྔོ། །རྡོ་རྗེའི་
རྒྱལ་མཚན་རྒྱལ་བས་གང་གསུངས་པ། །ཡོངས་བསྔོ་དམ་པ་མཆོག་དང་ཕུལ་ཡང་ཡིན། །
དེ་བཞིན་ཞིང་རྣམས་ཐམས་ཅད་མ་ལུས་པར། །རྒྱུ་བཞིན་ཀུན་ཀྱང་ཁོང་དུ་ཆུད་བྱས་ཏེ། །
སེམས་ཅན་ཇི་སྙེད་ཐམས་ཅད་མ་ལུས་པར། །དེ་དག་ཀུན་ཀྱང་ཀུན་དུ་བཟང་གྱུར་ཅིག།
སྦྱིན་པས་ཡོངས་བསྔོ་ཇི་བཞིན་རེད་གྱུར་ཅིག །ཚུལ་ཁྲིམས་ཀྱིས་ཀྱང་བསྔོས་བཞིན་རེད་
གྱུར་ཅིག །བརྩོན་འགྲུས་སྟོབས་ཀྱིས་བསྐལ་པར་མི་ལྡོག་ཅིང༌། །བཟོད་པ་འཁྲུག་པ་མེད་
པའི་ཡིད་གྱུར་ཅིག །བསམ་གཏན་གྱིས་ཀྱང་རྩེ་གཅིག་ཡིད་ལྡན་ཞིང༌། །ཏིང་འཛིན་ཀུན་གྱི་
སྤྱོད་ཡུལ་ཤེས་གྱུར་ཅིག །ཤེས་རབ་དུས་རྣམས་གསུམ་པོ་ཐམས་ཅད་དུ། །འཇིག་རྟེན་དག་
ཏུ་མཐར་དམིགས་མེད་གྱུར་ཅིག །ལུས་དང་ངག་དང་ཡིད་རྣམས་ཐམས་ཅད་ཀྱང༌། །རྣམ་པ་
ཀུན་དུ་རྣམ་དག་མཁས་གྱུར་ཅིག །སྤྱོད་པ་དེ་དག་ཐམས་ཅད་མ་ལུས་པར། །ཀུན་ཀྱང་ཀུན་

དུ་བཟང་པོ་རེད་གྱུར་ཅིག །ཇི་ལྟར་ཆོས་དབྱིངས་རློམ་པའི་སེམས་མེད་ཅིང༌། །དེ་ལ་སྤྲོས་
དང་ཆགས་པ་མེད་པ་ལྟར། །མྱ་ངན་འདའ་དང་སྒྲིབ་པ་མེད་པ་དང༌། །དེ་བཞིན་སེམས་ལ་
རློམ་སེམས་མེད་གྱུར་ཅིག །ཆེས་མཁས་ཡོངས་སུ་བསྔོ་བ་གང་བརྗོད་པ། །དེ་ནི་རྒྱལ་བས་
གསུངས་པའི་བསྔོ་བ་སྟེ། །མཁས་པས་སྤྱོད་པ་ཅི་ནས་འགྲུབ་འགྱུར་བར། །དགེ་བ་དེ་ཡང་
དེ་ཡིས་ཡོངས་སུ་བསྔོ། །རྒྱལ་བའི་སྲས་ཀྱིས་འདི་ལ་བསླབས་པ་སྟེ། །ཇི་སྙེད་གང་ཡོད་
ཐམས་ཅད་མ་ལུས་པར། །མཁས་རྣམས་ཀུན་ཀྱང་ཡོངས་སུ་བསྡུ་བྱས་ཏེ། །ཅི་ནས་བདེ་
གཤེགས་སྟོབས་ལ་འཇུག་པར་བསྔོ། །ཞེས་རྡོ་རྗེ་རྒྱལ་མཚན་གྱི་བསྔོ་བའི་སྙིང་པོ་དང༌། གཞན་ཡང་སྨོན་ལམ་
མང་དུ་བཏབ། འཇིག་རྟེན་འདི་འམ་གཞན་དག་མཐོ་རིས་ན། །རིན་ཆེན་རྨད་བྱུང་རྒྱ་ཆེན་མཆོག་
ཡོད་པ། །དེས་ནི་རྫོགས་པའི་སངས་རྒྱས་རིན་ཆེན་ལ། །ཅིས་ཀྱང་གྲངས་དང་བགྲང་དང་
ཆར་མི་ཕོད། །ངོ་མཚར་ཤིན་ཏུ་རྨད་བྱུང་དཔག་མེད་དེ། །རྫོགས་པའི་སངས་རྒྱས་རིན་ཆེན་
འཇིག་རྟེན་མཆོག །ཇི་ལྟར་ངའི་འདི་དེ་བཞིན་བདེན་མཆོག་ན། །བདེན་པ་འདིས་ནི་ཤིན་ཏུ་
བདེ་ལེགས་ཤོག །ཞི་དགོས་བདུད་རྩིའི་ཤིན་ཏུ་གྱ་ནོམ་གང༌། །ཤཱཀྱ་ཐུབ་པས་མཉམ་བཞག་
ཐུགས་ཆུད་པ། །ཆོས་དེ་དང་ནི་མཚུངས་པ་ཡོད་མིན་ཏེ། །དེ་མངོན་བྱས་ན་ཕྱིན་ཆད་མྱ་ངན་
མེད། །ངོ་མཚར་ཤིན་ཏུ་རྨད་བྱུང་༴ དམ་པའི་ཆོས་ཀྱི་རིན་ཆེན༴ ཇི་ལྟར་ངའི༴ བདེན་པ་
འདིས་ནི༴ རྒྱལ་བས་གང་དག་གང་ཟག་བརྒྱད་གསུངས་པ། །དེ་དག་རྣམས་ནི་སྐྱེས་བུ་ཟུང་
བཞི་སྟེ། །སྦྱིན་གནས་དེ་དག་ས་སྟེང་ཤིན་ཏུ་དཀོན། །དེ་དག་རྣམས་ལ་བྱིན་ན་དཔག་མེད་
འགྱུར། །ངོ་མཚར་ཤིན་ཏུ་སྨད་བྱུང་དཔག་མེད་དེ། །དགེ་འདུན་རིན་ཆེན་གང་ཞིག༴ ཇི་ལྟར་
ངའི༴ བདེན་པ་འདིས༴ དམ་པ་གཙོ་བོ་མཆོག་སྦྱིན་གྱ་ནོམ་པ། །འོད་མཆོག་དཔའ་བོ་དམ་
པ་མཆོག་གི་གནས། །ཤེས་རབ་དམ་པ་མཆོག་ནི་དམ་པ་མཆོག །མཆོག་མིན་མཆོག་མཁྱེན་
འདི་ནི་བཅོམ་ལྡན་གཅིག །ངོ་མཚར་ཤིན་ཏུ་རྨད་བྱུང་༴ རྫོགས་པའི་སངས་རྒྱས་རིན་ཆེན༴ 

ཇི་ལྟར་ངའི༴ བདེན་པ་འདིས་ནི༴ ཏིང་འཛིན་དམ་པ་བར་ཆད་མེད་པ་གང༌། །མཐའ་ཡས་བློ་
ལྡན་དེ་བཞིན་གཤེགས་གསུངས་པ། །ཏིང་འཛིན་དེ་བརྟན་རྡོ་རྗེ་དཔེར་བྱས་པ། །ཏིང་འཛིན་
དེ་དང་མཚུངས་པའི་ཏིང་འཛིན་མེད། །ངོ་འཚར་ཤིན་ཏུ་རྨད༴ ཏིང་ངེ་འཛིན་གྱི་རིན་ཆེན༴ ཇི་
ལྟར་ངའི༴ བདེན་པ་འདིས༴ ཇི་ལྟར་སྒོ་གཏན་དམ་ཞིང་རབ་དམ་སྟེ། །སྟོབས་ཆེན་རླུང་བཞི་
དག་གིས་མི་བསྐྱོད་པ། །དེ་ལྟར་མཁས་པ་བདེན་བཞི་མཐོང་གནས་པ། །འཇིག་རྟེན་སྨྲ་བ་
རྣམས་ཀྱིས་འདིར་མི་གཡོ། །ངོ་མཚར་ཤིན་ཏུ༴ དགེ་འདུན་རིན་ཆེན་གང་ཞིག༴ ཇི་ལྟར་ངའི༴ 
བདེན་པ་འདིས་ནི༴ ཐམས་ཅད་ཟིལ་གནོན་ཀུན་མཁྱེན་ཐམས་ཅད་གཟིགས། །ཐམས་ཅད་
མཁྱེན་པ་སྟོབས་རྣམས་ཀུན་དང་ལྡན། །ཀུན་གྱི་དམ་པ་འཛིན་པ་ཀུན་དང་བྲལ། །བསམ་པ་
ཀུན་མཁྱེན་འདི་ནི་བཅོམ་ལྡན་གཅིག །ངོ་མཚར་ཤིན་ཏུ༴ རྫོགས་པའི་སངས་རྒྱས་རིན་ཆེན༴ 
ཇི་ལྟར་ངའི༴ བདེན་པ༴ སྲིད་པ་འགོག་ཅིང་མི་གཡོ་འགྱུར་བ་མེད། །སྐྱོན་མེད་འཇིགས་པ་
ཀུན་ལས་རྣམ་པར་གྲོལ། །ཤིན་ཏུ་འགག་ཅིང་གྱ་ནོམ་ངེས་པར་འབྱུང༌། །ཤིན་ཏུ་དྲི་མེད་ཞི་
བ་བློས་མི་འཕྲོག །ངོ་མཚར༴ དམ་པའི་ཆོས་ཀྱི་རིན་ཆེན༴ ཇི་ལྟར༴ བདེན་པ༴ ཤིན་ཏུ་སྡུག་
བསྔལ་བཏོན་ཞིང་བདེ་སྦྱིན་པའི། །བདེན་རྣམས་མཐོང་སྟེ་གང་དག་བག་ཡོད་པ། །བདེན་
པ་རིན་ཆེན་རྣམས་ལ་དོགས་བྲལ་བ། །དེ་དག་སྐྱེ་བ་བརྒྱད་པ་ཕྱིས་མི་ལེན། །ངོ་མཚར༴ 
དགེ་འདུན་རིན་ཆེན་གང་ཞིག༴ ཇི་ལྟར་ངའི༴ བདེན་པ༴ དམ་པ་རྣམས་ཀྱི་དམ་པ་དོན་
དམ་མཁྱེན། །མཆོག་དང་མཆོག་མིན་མཁྱེན་ཞིང་དོན་དམ་བརྩོན། །གཞན་གྱིས་མི་འཕྲོག་
དམ་པ་ཐུགས་ཆུད་རྟོགས། །ཤིན་ཏུ་སྡུག་བསྔལ་རྣམས་ཀྱི་དཔུང་གཉེན་མཆོག །ངོ་མཚར༴ 
རྫོགས་པའི་སངས་རྒྱས་རིན་ཆེན༴ ཇི་ལྟར༴ བདེན་པ༴ འདུན་པ་བསྐྱེད་ནས་རྣལ་འབྱོར་
ལྡན་གྱུར་ཅིང༌། །གཽ་ཏམ་བསྟན་ལ་རྟག་བརྩོན་རབ་གྲོལ་ཞིང༌། །གཞན་གྱི་མི་དཀྲི་བ་དག་
ཞིང་དེར་རེག །འདི་ལ་དེ་རེག་གྲངས་སུ་ཕྱིན་མི་འགྱུར། །ངོ་མཚར༴ དམ་ཆོས་རིན་ཆེན་གང་

ཞིག༴ ཇི་ལྟར༴ བདེན༴ བདེན་པ་མཐོང་བས་བརྗེད་པ་རྒྱ་ལམ་ན། །གལ་ཏེ་སྡིག་པ་འགའ་
ཞིག་བྱས་གྱུར་ཀྱང༌། །དེ་ནི་དེ་འཆབ་པ་ཡི་འོས་མིན་ཏེ། །ཆོས་ཉིད་འདི་ནི་མི་གཡོ་གནས་
ཕྱིར་རོ། །ངོ་མཚར༴ དགེ་འདུན༴ ཇི་ལྟར༴ བདེན་པ༴ ལྷ་དང་བཅས་པའི་འཇིག་རྟེན་ཐམས་
ཅད་ན། །སངས་རྒྱས་དང་ནི་ལྷག་པའི་མཚུངས་པ་མེད། །ལྷ་དང་མི་ཡི་སྟོན་པ་བླ་ན་མེད། །
སྟོན་པ་དེད་དཔོན་སྨན་པ་རྣམས་ཀྱི་མཆོག །ངོ་མཚར༴ རྫོགས་པའི་སངས་རྒྱས༴ ཇི་ལྟར༴ 
བདེན་པ༴ ས་གའི་ཟླ་བ་དང་པོར་ཐུབ་པ་ཡིས། །ནགས་ཁྲོད་ཆོས་ཀྱི་དམ་པ་རབ་བརྙེས་པ། །
ཆོས་དེ་དང་ནི་མཚུངས་པའི་ལྷག་པ་མེད། །འདི་ལ་དེ་རེག་གྲངས་སུ་ཕྱིན་མི་འགྱུར། །ངོ་
མཚར༴ དམ་པའི་ཆོས་ཀྱི་རིན་ཆེན༴ ཇི་ལྟར་ངའི༴ བདེན་པ༴ སྡིག་པ་རྙིང་ཟད་གསར་དུ་
བྱས་མེད་ལ། །རིམས་ནད་མེད་པས་འཇིགས་མེད་མྱ་ངན་བྲལ། །རྩ་བ་འགགས་པས་སྲིད་
པ་མི་བསྐྱེད་པ། །བསྟན་པ་མར་མེ་བཞིན་དུ་འབར་བར་འགྱུར། །ངོ་མཚར༴ དགེ་འདུན༴ ཇི་
ལྟར་ངའི༴ བདེན་པ་འདིས་ནི་ཤིན་ཏུ་བདེ་ལེགས་ཤོག །
གཞན་ཡང་བཀྲ་ཤིས་ཀྱི་ཚིགས་བཅད་ཅི་རིགས་པར་བྱ་བ་ནི། རྒྱལ་མཚན་རྩེ་མོར་དབང་གི་རྒྱལ་པོ་
ལྟར། །ལྷག་པའི་ལྷ་ཡི་གཙུག་གི་རྒྱན་གྱུར་པ། །སྒྲུབ་པ་པོ་ལ་དངོས་གྲུབ་མཆོག་སྩོལ་པའི། །
མཉམ་མེད་བླ་མ་མཆོག་གི་བཀྲ་ཤིས་ཤོག །ཚོགས་གཉིས་མཐར་ཕྱིན་དུས་གསུམ་རྒྱལ་
བ་ཡི། །འཕྲིན་ལས་སྒྲུབ་ཅིང་ཡོན་ཏན་རྣམ་དབྱེར་མེད། །སྐལ་པ་མཉམ་པའི་གདུལ་བྱ་
སྨིན་མཛད་པའི། །མཉམ་མེད་བླ་མ་མཆོག་གི༴ ཕུན་སུམ་ཚོགས་པ་མངའ་བ་གསེར་གྱི་རི་
བོ་འདྲ། །འཇིག་རྟེན་གསུམ་གྱི་མགོན་པོ་དྲི་མ་གསུམ་སྤངས་པ། །སངས་རྒྱས་པདྨོ་རྒྱས་པ་
འདབ་འདྲའི་སྤྱན་མངའ་བ། །འདི་ནི་འཇིག་རྟེན་དགེ་བའི་བཀྲ་ཤིས་དང་པོའོ། །དེ་ཡིས་
ཉེ་བར་བསྟན་པའི་མཆོག་རབ་མི་གཡོ་བ། །འཇིག་རྟེན་གསུམ་ན་གྲགས་ཤིང་ལྷ་དང་མིས་
མཆོད་པ། །ཆོས་ཀྱི་དམ་པ་སྐྱེ་དགུ་རྣམས་ལ་ཞི་བྱེད་པ། །འདི་ནི་འཇིག་རྟེན་དགེ་བའི་བཀྲ་

ཤིས་གཉིས་པའོ། །དགེ་འདུན་དམ་པ་ཆོས་ལྡན་ཐོས་པའི་བཀྲ་ཤིས་ཕྱུག །མི་དང་ལྷ་དང་ལྷ་
མ་ཡིན་གྱི་མཆོད་པའི་གནས། །ཚོགས་ཀྱི་མཆོག་རབ་ངོ་ཚ་ཤེས་དང་དཔལ་གྱི་གཞི། །འདི་
ནི་འཇིག་རྟེན་དགེ་བའི་བཀྲ་ཤིས་གསུམ་པའོ། །ཆེ་བའི་ཆེ་མཆོག་སྟོན་མཆོག་བླ་ན་མེད། །
ཆོས་རྗེ་ཉི་མ་རྒྱལ་བའི་བྱིན་རླབས་ཀྱིས། །བདུད་དང་བགེགས་རིགས་གནོད་པའི་དགྲ་ཞི་
ནས། །རྟག་ཏུ་དཔལ་གནས་ཉིན་མཚན་བཀྲ་ཤིས་ཤོག །ཆོས་ཉིད་བདེན་པའི་ཆོས་མཆོག་
བླ་ན་མེད། །དམ་ཆོས་བདུད་རྩི་བདེན་པའི་བྱིན་རླབས་ཀྱིས། །ཉོན་མོངས་སྡུག་བསྔལ་
གདུང་བའི་དགྲ་ཞི་ནས། །རྟག་ཏུ་དཔལ་གནས་ཉིན་མཚན་བཀྲ་ཤིས་ཤོག །དགེ་འདུན་
ཡོན་ཏན་རིན་ཆེན་དཔལ་འབར་བ། །རྒྱས་སྲས་ཕན་མཛད་བདེན་པའི་བྱིན་བརླབས་ཀྱིས། །
ཉེས་པའི་སྐྱོན་བྲལ་དགེ་ཚོགས་རྣམ་པར་འཕེལ། །རྟག་ཏུ་དཔལ་གནས་ཉིན་མཚན་བཀྲ་
ཤིས་ཤོག །མི་འགྱུར་ལྷུན་པོ་སྐུ་ཡི་བཀྲ་ཤིས་ཤོག །ཡན་ལག་དྲུག་ཅུ་གསུང་གི་བཀྲ་ཤིས་
ཤོག །མཐའ་བྲལ་དོན་རྟོགས་ཐུགས་ཀྱི་བཀྲ་ཤིས་ཤོག །རྒྱལ་བའི་སྐུ་གསུང་ཐུགས་ཀྱི་
བཀྲ་ཤིས་ཤོག །སྦྱིན་པ་གཏོང་ཞིང་ཚུལ་ཁྲིམས་བསྲུང་བ་དང༌། །བཟོད་པ་སྒོམ་ཞིང་བརྩོན་
འགྲུས་རྩོམ་པ་དང༌། །མཉམ་པར་འཇོག་ཅིང་གནས་ལུགས་རྟོགས་པ་ཡི། །བཀྲ་ཤིས་དེས་
ཀྱང་དེང་འདིར་བདེ་ལེགས་ཤོག །སྟོན་པ་འཇིག་རྟེན་ཁམས་སུ་འབྱོན་པ་དང༌། །བསྟན་པ་
ཉི་འོད་བཞིན་དུ་གསལ་བ་དང༌། །བསྟན་འཛིན་ཕུ་ནུ་བཞིན་དུ་མཐུན་པ་ཡི། །བསྟན་པ་ཡུན་
རིང་གནས་པའི་བཀྲ་ཤིས་ཤོག །བར་འདིར་སྤྲོ་ན་ཐུན་མོང་མ་ཡིན་པའི་བླ་བརྒྱུད་སོགས་དང༌། གོང་གི་ཕྱག་འཚལ་
ལ་འདོན་པ་བསྒྱུར་ཏེ། ཡི་དམ་གྱི་བཀྲ་ཤིས་ཅི་རིགས་པ་བརྗོད། རྒྱལ་བ་སྲས་བཅས་བསོད་ནམས་མཐུ་དག་
དང༌། །ལྷ་རྣམས་ཀུན་གྱིས་ལེགས་པར་བསམ་པ་དང༌། །གསང་སྔགས་རིག་སྔགས་ཀུན་གྱི་
མཐུ་སྟོབས་དང༌། །བདེན་པར་སྨྲ་བ་རྣམས་ཀྱི་བདེན་ཚིག་གིས། །བསོད་ནམས་རི་བོ་བཞིན་
དུ་བརྟན་པ་དང༌། །རྒྱུད་ནི་ཉི་ཟླ་བཞིན་དུ་གསལ་བ་དང༌། །སྙན་པས་ནམ་མཁའ་བཞིན་དུ་

ཁྱབ་པ་ཡི། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །ཚངས་དང་ལྷ་དབང་སྲུང་
མའི་བྱིན་བརླབས་དང༌། །ཕན་མཛད་ལྷ་ཡི་བཀྲ་ཤིས་གནས་གྱུར་པའི། །བདེ་ལེགས་བསམ་
པ་ཡིད་བཞིན་འགྲུབ་པ་དང༌། །ཚེ་རིང་ནད་མེད་བདེ་སྐྱིད་ལྡན་པར་ཤོག །འབད་དང་རྩོལ་
བ་མི་དགོས་པའི། །ཡིད་བཞིན་ནོར་བུ་དཔག་བསམ་ཤིང༌། །སེམས་ཅན་རེ་བ་བསྐོང་མཛད་
པ། །བསམ་པ་འགྲུབ་པའི་བཀྲ་ཤིས་ཤོག །བགེགས་རིགས་སྟོང་ཕྲག་བརྒྱད་ཅུ་ཞི་བ་དང༌། །
མི་མཐུན་གནོད་པའི་རྐྱེན་དང་བྲལ་བ་དང༌། །མཐུན་པ་བསྒྲུབ་ཅིང་ཕུན་སུམ་ཚོགས་པ་
ཡི། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །ལོ་བརྒྱ་ཐུབ་ཅིང་སྟོན་བརྒྱ་མཐོང་བ་
དང༌། །ཚེ་རིང་ནད་མེད་བདེ་སྐྱིད་ཕུན་སུམ་ཚོགས། །ཐེག་པ་མཆོག་ལ་ངེས་པར་འབྱུང་བ་ཡི། །
བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །སྔོན་ཚེ་བཅོམ་ལྡན་འདས་ཀྱི་སྤྱན་སྔ་རུ། །
ཆོས་བཞིན་སྒྲུབ་པ་མཛད་པའི་གང་ཟག་ལ། །བར་ཆད་སྲུང་ཞིང་སྐྱོང་བར་ཞལ་བཞེས་པའི། །
ཆོས་སྐྱོང་སྲུང་མ་རྣམས་ཀྱི་བཀྲ་ཤིས་ཤོག །ཟབ་ཅིང་རྒྱ་ཆེར་གཟིགས་པ་པོ། །ཡུལ་འཁོར་
བསྲུང་དང་འཕགས་སྐྱེས་པོ། །སྤྱན་མི་བཟང་དང་རྣམ་ཐོས་སྲས། །རྒྱལ་ཆེན་བཞི་ཡི་བཀྲ་
ཤིས་ཤོག །ཉིན་མོ་བདེ་ལེགས་མཚན་བདེ་ལེགས། །ཉི་མའི་གུང་ལའང་བདེ་ལེགས་ཤིང༌། །
ཉིན་མཚན་རྟག་ཏུ་བདེ་ལེགས་པའི། །སངས་རྒྱས་རྣམས་ཀྱི་དེང་འདིར་སྩོལ། དེ་བཞིན་དུ་ཉིན་མོ་
བདེ་ལེགས་ཚིག་གསུམ་གྱིས་མཐར། དམ་ཆོས་རྣམས་ཀྱིས་དེང་འདིར་སྩོལ། །དགེ་འདུན་རྣམས་ཀྱིས་
དེང་འདིར་སྩོལ། །ཚངས་པ་ཡིས་ཀྱང་དེང་འདིར་སྩོལ། །ལྷ་ཡི་དབང་པོས་དེང་འདིར་སྩོལ། །
འཇིག་རྟེན་སྐྱོང་བས་དེང་འདིར་སྩོལ། །དཀར་ཕྱོགས་སྐྱོང་བས་དེང་འདིར་སྩོལ། །ཞེས་པ་
ལ་སོགས་པ་རྒྱས་བསྡུས་ཅི་རིགས་པར་བརྗོད་དོ། །འདི་བྲིས་པ་ཡི་དགེ་བས་ཀྱང༌། །མཁའ་མཉམ་སེམས་ཅན་ཐམས་ཅད་ཀྱི། །
སྒྲིབ་སྦྱངས་ཚོགས་གཉིས་ཡོངས་རྫོགས་ཏེ། །རྒྱལ་བའི་སྲིད་ལ་དབང་འབྱོར་ཤོག །ལས་དང་པོ་བའི་རིམ་པ་ཕན་བདེའི་འབྱུང་
གནས་ཞེས་བྱ་བ་འདི་ནི་ཤིན་ཏུ་མང་པོ་ལ་ཕན་པར་མཐོང་ཞིང༌། དོན་གཉེར་འགས་ཀྱང་བསྐུལ་ཏེ། རྒྱལ་ཁམས་པ་ཏཱ་ར་ནཱ་ཐས་

ཁྲིགས་ཆགས་སུ་བསྒྲིགས་པ་སྟེ་རང་ལོ་སོ་ལྔ་པ་ལའོ།། །།འདིས་ཀྱང་བསྟན་པ་རིན་པོ་ཆེ་ཡུན་རིང་དུ་གནས་པར་གྱུར་ཅིག །
དགེ་ལེགས་འཕེལ།

༄༅། །གསོ་སྦྱོང་གི་ཆོ་ག་དུས་བཟང་མཆོད་པ་དང་བཅས་པ་
བཞུགས་སོ། །
༄༅། །ཨོཾ་སྭཱ་སྟི། སངས་རྒྱས་ཀུན་ལ་ཕྱག་འཚལ་ནས། །ལས་ཀྱི་མཐའ་ལས་འཚོ་བ་ཡང༌། །སྐྱབས་འགྲོ་སེམས་
བསྐྱེད་བླངས་གྱུར་པས། །ཆོ་ག་འདི་ལ་འཇུག་པར་བྱ། །ཚེས་བརྒྱད་དང༌། བཅུ་བཞི་དང༌། བཅོ་ལྔ་དང༌། གནམ་སྟོང་ལ་སོགས་
པ་དུས་བཟང་པོ་རྣམས་ལ། དཀོན་མཆོག་གསུམ་གྱི་རྟེན་རྣམས་བཀྲམ། ཁྱད་པར་སངས་རྒྱས་གྱི་སྐུ་གཟུགས་དང༌། བཀའ་རྩོད་
མེད་ཀྱི་པོ་ཏི་གཅིག་འབྱོར་ན་ངེས་པར་གལ་ཆེ་ཞིང༌། འབྱོར་རུང་མ་འབྱོར་རུང་མཎྜལ་ཚོམ་བུ་ལྔ་པ་གཅིག་བཀོད། མཆོད་ཡོན་
གྱི་སྣོད་ཀྱིས་སྣ་དྲངས་པའི་མཆོད་པ་རྒྱ་ཆེར་བཤམས། དཀར་གཏོར་འབྲང་རྒྱས་ལྟ་བུ་ཞིག་དང༌། ཟས་སྣ་མང་པོ་དང་བཅས་པ་
དང༌། སྲུང་མ་རྣམས་ཀྱི་གཏོར་མ་ཞིག་ཀྱང་བཤམས། ལུས་ཐམས་ཅད་བཀྲུ་བའམ། ཁ་དང་ཡན་ལག་ལྔ་དབང་པོའི་སྒོ་རྣམས་
བཀྲུ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཧཱུཾ། ཞེས་བཟླ། སྣོད་གཙང་མར་དྲི་བཟང་གི་ཆུ་བླུག་
སྟེ། ཨོཾ་ཨ་མྲྀ་ཏེ་ཧཱུཾ་ཕཊ། བརྒྱ་རྩ་བརྒྱད་བཟླས་ནས། ཀུ་ཤས་གནས་དང་ཡོ་བྱད་གང་ཟག་རྣམས་ལ་གཏོར། ན་མོ་
སངས་རྒྱས་དང༌། ཆོས་དང༌། དགེ་འདུན་རྣམས་ཀྱི་བཀའ་བདེན་པ་དང༌། ཆོས་ཀྱི་དབྱིངས་
རྣམ་པར་དག་ཅིང་བསམ་གྱིས་མི་ཁྱབ་པ་དང༌། ཀུན་རྫོབ་རྒྱུ་འབྲས་བསླུ་བ་མེད་པའི་བདེན་
པའི་སྟོབས་ལས། དམིགས་པའི་རྟེན་འདི་ཙམ་ལ་བརྟེན་ནས་སའི་ཕྱོགས་འདིར་འཕགས་
པ་དེ་བཞིན་གཤེགས་པ་སྲས་དང་བཅས་པ་ཐམས་ཅད་འབྱོན་ཞིང་བཞུགས་པའི་གནས།
ཞིང་ཁམས་རྣམ་པར་དག་པ་བདེ་བ་ཅན་ལྟ་བུ་རྒྱན་ཐམས་ཅད་ཀྱིས་རྣམ་པར་བརྒྱན་པ་དང༌།
གཞལ་མེད་ཁང་མཚན་ཉིད་ཐམས་ཅད་དུ་ཡོངས་སུ་རྫོགས་པ། རྡོ་རྗེ་རིན་པོ་ཆེ་སེང་གེའི་ཁྲི་
དང༌། རིན་པོ་ཆེའི་པད་མ་ལ་སོགས་པ་གདན་གྱི་བཀོད་པ་ཕུན་གསུམ་ཚོགས་པ་དང་ལྡན་
པ། ཕྱི་ནང་ཐམས་ཅད་དུ་འཕགས་པ་ཀུན་དུ་བཟང་པོའི་རྣམ་པར་ཐར་པ་ལས་བྱུང་བའི་

མཆོད་པའི་སྤྲིན་གྱི་ཕུང་པོ་ལྟ་བུས་ཡོངས་སུ་གང་བ་རྒྱ་དང་ཚད་ཡོངས་སུ་ཆད་པ་མེད་པ།
ཡང་དག་པའི་ཡེ་ཤེས་ཀྱི་བདག་ཉིད་ཅན། སངས་རྒྱས་དང་བྱང་ཆུབ་སེམས་དཔའ་རྣམས་
དང༌། འཕགས་པ་ཆོས་སྐྱོང་པ་ཡེ་ཤེས་ཀྱི་སྤྱན་དང་ལྡན་པ་རྣམས་དང༌། དཀར་ཕྱོགས་སྐྱོང་
བ་རྣམས་ཀྱི་སྤྱན་ལམ་དུ་འབྱུང་བར་གྱུར་ཅིག །ཇི་སྲིད་འཁོར་བ་མ་སྟོངས་ཀྱི་བར་དུ་རྒྱུན་
མི་འཆད་པར་འབྱུང་བར་གྱུར་ཅིག །ནམ་མཁའི་མཐས་གཏུགས་པའི་ཞིང་ཁམས་ཐམས་
ཅད་གང་ཞིང་རྒྱས་པར་གྱུར་ཅིག །དཀོན་མཆོག་གསུམ་གྱི་བདེན་པའི་བྱིན་རླབས་ཀྱིས་
དེ་དེ་བཞིན་དུ་འགྲུབ་པར་གྱུར་ཅིག ཨོཾ་སརྦ་བིད་པུ་ར་པུ་ར་སུ་ར་སུ་ར་ཨཱ་ཝརྟ་ཡ་ཨཱ་ཝརྟ་
ཡ་ཧོཿ ཨོཾ་བཛྲ་སྥ་ར་ཎ་ཁཾ། རོལ་ཆེན་དང་བཅས། ན་མོ་བྷ་ག་ཝ་ཏེ། བཛྲ་ས་ར་པྲ་མརྡན་ཡེ། ཏ་
ཐཱ་ག་ཏཱ་ཡ། ཨརྷ་ཏེ་སམྱཀྶཾ་བུདྡྷཱ་ཡ། ཏདྱ་ཐཱ། ཨོཾ་བཛྲེ་བཛྲེ་མཧཱ་བཛྲེ་མཧཱ་ཏེ་ཛ་བཛྲེ་མཧཱ་བིརྱ་
བཛྲེ་མཧཱ་བོ་དྷི་ཙིཏྟ་བཛྲེ། མཧཱ་བོ་དྷི་མནྟྲོ་པ་སཾ་ཀྲ་མ་ཎེ་སརྦ་ཀརྨ་ཨ་ཝ་ར་ཎ་བི་ཤོ་དྷ་ན་ཡེ་
སྭཱཧཱ། དེ་ལྟར་མཆོད་པ་བྱིན་རླབས་ཚར་གསུམ་བྱ། དེ་ནས་འགྲུབ་ན་ཕྱོགས་བཅུའི་སངས་རྒྱས་ལ་དམིགས་ནས་ཕྱག་འཚལ་
བ་དང༌། བཤགས་པ་རྒྱས་པར་བྱ། གཞན་རྒྱས་པ་མ་འགྲུབ་ཀྱང་ཕུང་པོ་གསུམ་པའི་མདོ་འདོན་པ་ནི་ངེས་པར་བྱ་དགོས་ཏེ། དེ་
རྗེས་བཟང་སྤྱོད་ནས་འབྱུང་བའི་ཡན་ལག་བདུན་པ་ཚར་གསུམ་བྱ། བྱང་ཆུབ་སྙིང་པོར་མཆིས་ཀྱི་བར། །སངས་
རྒྱས་རྣམས་ལ་སྐྱབས་སུ་མཆི། །ཆོས་དང་བྱང་ཆུབ་སེམས་དཔའ་ཡི། །ཚོགས་ལའང་དེ་
བཞིན་སྐྱབས་སུ་མཆི། །ཇི་ལྟར་སྔོན་གྱི་བདེ་གཤེགས་ཀྱིས། །བྱང་ཆུབ་ཐུགས་ནི་བསྐྱེད་པ་
དང༌། །བྱང་ཆུབ་སེམས་དཔའི་བསླབ་པ་ལ། །དེ་དག་རིམ་བཞིན་གནས་པ་ལྟར། །བདག་
ཀྱང་འགྲོ་ལ་ཕན་དོན་དུ། །བྱང་ཆུབ་སེམས་ནི་བསྐྱེད་བགྱི་ཞིང༌། །བྱང་ཆུབ་སེམས་དཔའི་
བསླབ་པ་ལའང༌། རིམ་པ་བཞིན་དུ་བསླབ་པར་བགྱི། །ལན་གསུམ་གྱིས་སྐྱབས་འགྲོ་སེམས་བསྐྱེད་
བླངས། དེ་ནས་ཡན་ལག་བརྒྱད་དང་ལྡན་པའི་གསོ་སྦྱོང་བླང་བ་ནི། སངས་རྒྱས་དང་བྱང་ཆུབ་སེམས་དཔའ་
ཐམས་ཅད་ལ་ཕྱག་འཚལ་ལོ། །འཕགས་པ་སྤྱན་གཟིགས་དབང་ཕྱུག་ཐུགས་རྗེ་ཆེན་པོ་ལ་

ཕྱག་འཚལ་ལོ། །ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་
པའི་སངས་རྒྱས། རྟ་ཅང་ཤེས་ལྟ་བུ། གླང་པོ་ཆེན་པོ། བྱ་བ་བྱས་ཤིང་བྱེད་པ་བྱས་པ། ཁུར་
བོར་བ། རང་གི་དོན་རྗེས་སུ་ཐོབ་པ། སྲིད་པ་ཀུན་ཏུ་སྦྱོར་བ་ཡོངས་སུ་ཟད་པ། ཡང་དག་
པའི་བཀའ། ལེགས་པར་རྣམ་པར་གྲོལ་བའི་ཐུགས། ལེགས་པར་རྣམ་པར་གྲོལ་བའི་ཤེས་
རབ་ཅན་དེ་རྣམས་ཀྱིས། སེམས་ཅན་ཐམས་ཅད་ཀྱི་དོན་གྱི་ཕྱིར་དང༌། ཕན་པར་བྱ་བའི་ཕྱིར་
དང༌། གྲོལ་བར་བྱ་བའི་ཕྱིར་དང༌། ནད་མེད་པར་བྱ་བའི་ཕྱིར་དང༌། མུ་གེ་མེད་པར་བྱ་བའི་
ཕྱིར་དང༌། བྱང་ཆུབ་ཀྱི་ཕྱོགས་ཀྱི་ཆོས་རྣམས་ཡོངས་སུ་རྫོགས་པར་བྱ་བའི་ཕྱིར་དང༌། བླ་
ན་མེད་པ་ཡང་དག་པར་རྫོགས་པའི་བྱང་ཆུབ་ངེས་པར་རྟོགས་པར་བྱ་བའི་ཕྱིར། གསོ་སྦྱོང་
ངེས་པར་མཛད་པ་དེ་བཞིན་དུ། བདག་མིང་འདི་ཞེས་བགྱི་བས་ཀྱང༌། དུས་འདི་ནས་བཟུང་
སྟེ་ཇི་སྲིད་སང་ཉི་མ་མ་ཤར་གྱི་བར་དུ། གསོ་སྦྱོང་ངེས་པར་ཡང་དག་པར་བླང་བར་བགྱིའོ། །
དེང་ནས་སྲོག་གཅོད་མི་བྱ་ཞིང༌། །གཞན་གྱི་ནོར་ནི་བླང་མི་བྱ། །འཁྲིག་པའི་ཆོས་ཀྱང་མི་
སྤྱད་ཅིང༌། །རྫུན་གྱི་ཚིག་ཀྱང་མི་སྨྲའོ། །སྐྱོན་ནི་མང་པོ་ཉེར་བསྟེན་པའི། །ཆང་ནི་ཡོངས་སུ་
སྤང་བར་བྱ། ཁྲི་གདན་ཆེ་མཐོ་མི་བྱ་ཞིང༌། །དེ་བཞིན་དུ་མ་ཡིན་པའི་ཟས། །དྲི་དང་ཕྲེང་བ་
དང་ནི་རྒྱན། །གར་དང་གླུ་སོགས་སྤང་བར་བྱ། །ཇི་ལྟར་དགྲ་བཅོམ་རྟག་ཏུ་ནི། །སྲོག་གཅོད་
ལ་སོགས་མི་བྱེད་པ། །དེ་བཞིན་སྲོག་གཅོད་ལ་སོགས་སྤོངས། །བླ་མེད་བྱང་ཆུབ་གནས་
ཐོབ་ཤོག །སྡུག་བསྔལ་མང་དཀྲུགས་འཇིག་རྟེན་འདི། །སྲིད་པའི་མཚོ་ལས་སྒྲོལ་བར་ཤོག།
ལན་གསུམ་བརྗོད། ཨོཾ་ཨ་མོ་གྷ་ཤཱི་ལ་སམྦྷ་ར་སམྦྷ་ར། བྷ་ར་བྷ་ར། [མཧཱ་ཤུདྡྷ།]སཏྭ་པདྨ་བི་བྷུ་
ཥེ་ཏ། བྷུ་ཛ་དྷ་ར་དྷ་ར། ས་མནྟ་ཨ་ཝ་ལོ་ཀི་ཏེ་ཧཱུཾ་ཕཊ། ཅེས་ཚུལ་ཁྲིམས་ཡོངས་དག་གི་གཟུངས་བདུན་ནམ་
ཉེར་གཅིག་བཟླ། ཁྲིམས་ཀྱི་ཚུལ་ཁྲིམས་སྐྱོན་མེད་ཅིང༌། །ཞེས་སོགས་སྨོན་ལམ་གདབ་བོ། །དེ་ནས་སྤྱན་འདྲེན་
པ་ནི་སྤོས་སྦར་ཞིང༌། མ་ལུས་སེམས་ཅན་ཀུན་གྱི་མགོན་གྱུར་ཅིང༌། །བདུད་སྡེ་དཔུང་བཅས་མི་

བཟད་འཇོམས་མཛད་ལྷ། །དངོས་རྣམས་མ་ལུས་ཇི་བཞིན་མཁྱེན་གྱུར་པའི། །བཅོམ་ལྡན་
འཁོར་བཅས་གནས་འདིར་གཤེགས་སུ་གསོལ། །བཅོམ་ལྡན་བསྐལ་པ་གྲངས་མེད་དུ་མ་
རུ། །འགྲོ་ལ་བརྩེ་ཕྱིར་ཐུགས་རྗེས་རྣམ་སྦྱངས་ཤིང༌། །སྨོན་ལམ་རྒྱ་ཆེར་དགོངས་པ་ཡོངས་
རྫོགས་པ། ཁྱེད་བཞེད་འགྲོ་དོན་མཛད་དུས་འདི་ལགས་ན། །དེ་ཕྱིར་ཆོས་དབྱིངས་ཕོ་བྲང་
ལྷུན་གྲུབ་ནས། །རྫུ་འཕྲུལ་བྱིན་རླབས་སྣ་ཚོགས་སྟོན་མཛད་ཅིང༌། །མཐའ་ཡས་སེམས་ཅན་
ཚོགས་རྣམས་སྒྲོལ་བའི་ཕྱིར། །ཡོངས་དག་འཁོར་དང་བཅས་ཏེ་གཤེགས་སུ་གསོལ། །སྟོན་
པ་དེ་བཞིན་གཤེགས་པ་ཤཱཀྱའི་ཏོག །རྒྱལ་སྲས་རིག་པའི་ལྷ་མོ་ཚོགས་དང་བཅས། ཁྲོ་བོའི་
རྒྱལ་པོ་བཀའ་སྡོད་ཕོ་ཉ་སོགས། །ཐམས་ཅད་མ་ལུས་གནས་འདིར་གཤེགས་སུ་གསོལ། །
ཐུགས་རྗེས་འགྲོ་བའི་དོན་དུ་གཤེགས་ནས་ཀྱང༌། །འདིར་བཞུགས་མཆོད་པ་དམ་པ་འདི་
བཞེས་ལ། །བདག་ཅག་རྣམས་ལ་དངོས་གྲུབ་མཆོག་སྩོལ་ཞིང༌། །འགྲོ་ཀུན་སྲིད་པའི་མཚོ་
ལས་སྒྲོལ་བར་མཛོད། །ཨོཾ་སརྦ་ཏ་ཐཱ་ག་ཏ་ས་པ་རི་ཝཱ་ར་ཨཱ་གཙྪ་ཨཱ་གཙྪ་བྷ་ག་ཝཱན། མཧཱ་
ཀ་རུ་ཎི་ཀ་ཨེ་ཧྱ་ཧི། ལན་གསུམ། ཨོཾ་ཨ་མྲྀ་ཏེ་ཧཱུཾ་ཕཊ། ལན་བདུན་གྱིས་མི་མཐུན་པ་རྣམས་སྦྱངས། བཅོམ་
ལྡན་ཐུགས་རྗེས་བྱོན་པ་ལེགས། །བདག་ཅག་བསོད་ནམས་སྐལ་བར་ལྡན། །བདག་གིས་
མཆོད་ཡོན་བཞེས་ནས་ཀྱང༌། །ཐུགས་ལ་དགོངས་ཤིང་གནང་བར་མཛོད། །ཨོཾ་ག་ག་ན་ས་
མ་ཡ་ཧཱུཾ། ཇི་ལྟར་བལྟམས་པ་ཙམ་གྱིས་ནི། །ལྷ་རྣམས་ཀྱིས་ནི་ཁྲུས་སོལ་ལྟར། །ལྷ་ཡི་ཆུ་ནི་
དག་པ་ཡིས། །དེ་བཞིན་བདག་གིས་སྐུ་ཁྲུས་གསོལ། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་
ཡ་ཤྲཱི་ཡེ་ཧཱུཾ། འདི་ནི་ཁྲུས་མཆོག་དཔལ་དང་ལྡན། །ཐུགས་རྗེའི་ཆུ་ནི་བླ་ན་མེད། །བྱིན་རླབས་
ཡེ་ཤེས་ཆུ་ཡིས་ནི། །ཅི་འདོད་དངོས་གྲུབ་སྩལ་དུ་གསོལ། །ཨོཾ་སརྦ་ཏ་ཐཱ་ག་ཏ༴ བདག་དང་
འགྲོ་ལ་ཐུགས་བརྩེའི་ཕྱིར། །ཉིད་ཀྱི་རྫུ་འཕྲུལ་མཐུ་ཡིས་ནི། །ཇི་སྲིད་མཆོད་པ་བདག་བགྱི་
ན། །དེ་སྲིད་བཅོམ་ལྡན་བཞུགས་སུ་གསོལ། །ཨོཾ་པདྨ་ཀ་མ་ལ་ཡེ་སྟྭཾ། དབུས་སུ་བཅོམ་ལྡན་

ཤཱཀྱའི་རྒྱལ་པོ་ནི། །རྒྱལ་བ་རིགས་ལྔ་ལ་སོགས་ཕྱོགས་བཅུ་དང༌། །དུས་གསུམ་བཞུགས་
པའི་སངས་རྒྱས་ཡུམ་ཚོགས་བཅས། །གསང་བའི་བདག་པོ་ལ་སོགས་རྒྱལ་བའི་སྲས། །
གཤིན་རྗེ་གཤེད་སོགས་ཁྲོ་བོའི་དབང་པོ་དང༌། །རྡོ་རྗེ་མ་སོགས་བྱང་ཆུབ་སེམས་མའི་
ཚོགས། །གཎྜ་རི་དང་རྡོ་རྗེ་ལྕགས་སྒྲོག་མ། །རིག་པའི་ཁྲོ་མོ་གྲངས་ལས་འདས་པ་སོགས། །
གཡས་ཀྱི་ཕྱོགས་སུ་འཕགས་པ་འཇམ་པའི་དབྱངས། །ལྷ་མོ་བཞི་དང་སེམས་དཔའ་གྲངས་
མེད་བཅས། །གཡོན་ཕྱོགས་ཐུགས་རྗེ་ཆེན་པོ་འཇིག་རྟེན་མགོན། །འཕགས་མ་སྒྲོལ་མ་ལ་
སོགས་འཁོར་གྱིས་བསྐོར། །མཐའ་བསྐོར་ཡེ་ཤེས་མགོན་པོ་ལྕམ་དྲལ་དང༌། །རྒྱལ་ཆེན་
བཞི་དང་འཇིག་རྟེན་སྐྱོང་བ་བཅུ། །དཀར་ཕྱོགས་སྐྱོང་བ་རྣམས་ཀྱི་ཡོངས་བསྐོར་ཏེ། །བདག་
ལ་རབ་ཏུ་དགྱེས་པ་བཞུགས་པར་གྱུར། །
དེ་ནས་མཆོད་པ་འབུལ་བ་ནི། ཆུ་བོ་གང་གཱའི་རྒྱུན་བཞིན་དུ། །ཨརྒྷའི་རྒྱུན་ཡང་མི་ཆད་དེ། །བླ་
མེད་མཆོད་པ་འདི་འབུལ་ན། །ཐུགས་རྗེས་དགོངས་ཏེ་བཞེས་སུ་གསོལ། །ཨོཾ་སརྦ་ཏ་ཐཱ་ག་
ཏ་ཤཱཀྱ་མུ་ནི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱཧཱ། དྲི་ཞིམ་རེག་ན་བདེ་བ་ཡི། །ཞབས་བསིལ་རྒྱུན་
ཡང་མི་ཆད་དེ། །བླ་མེད་མཆོད་པ་འདི་འབུལ་ན། །ཐུགས་རྗེས་དགོངས་ཏེ་བཞེས་སུ་གསོལ། །
ཨོཾ་སརྦ་ཏ་ཐཱ་ག་ཏ་ཤཱཀྱ་མུ་ནི་ས་པ་རི་ཝཱ་ར་པཱདྱཾ་པྲ་ཏཱིཙྪ་སྭཱཧཱ། ཇི་ལྟར་བལྟམས་པ་ཙམ་གྱིས་
ནི། །དེ་བཞིན་གཤེགས་ཀུན་ཁྲུས་གསོལ་བ། །དེ་ལྟར་བདག་གིས་ལྷ་རྣམས་ལ། །གཙང་
མའི་ཆབ་ཀྱིས་ཁྲུས་གསོལ་ལོ། །ཨོཾ་སརྦ་དེ་བ་བཛྲ་ཨརྩི་ཏ་ཨ་མྲྀ་ཏ་སྭཱཧཱ། སྣ་ཚོགས་དབང་
པོའི་གཞུ་ལྟར་རབ་བཀྲ་ཞིང༌། །གང་ལ་རེག་ན་བདེ་བའི་རྒྱུར་འགྱུར་བའི། །གོས་བཟང་རིན་
ཆེན་བདག་བློ་སྦྱང་ཕྱིར་འབུལ། །བཟོད་པ་དམ་པའི་གོས་ཀྱིས་བརྒྱན་པར་ཤོག །ཨོཾ་སརྦ་དེ་
བ་བཛྲ་ཝཎྜ་ཡེ་སྭཱཧཱ། ཕྲེང་བ་རིན་ཆེན་སེ་མོ་དོ་ཤལ་དང༌། །རྒྱན་གྱི་དམ་པ་མ་ལུས་ཕུལ་བ་
ཡིས། །བྱང་ཆུབ་མཆོག་གི་རྒྱན་དང་ལྡན་གྱུར་ནས། །བླ་མེད་ཐེག་པ་མཆོག་ལ་གནས་པར་

ཤོག །ཨོཾ་སརྦ་དེ་བ་བཛྲ་ཨ་ལང་ཀ་ར་སྭཱཧཱ། ཐེག་མཆོག་བླ་རེ་མགོན་སྐྱབས་གདུགས་དང་
ལྡན། །བདུད་བཅོམ་རྒྱལ་མཚན་བ་དན་ཏིང་འཛིན་འཕན། །བདག་དང་འགྲོ་བའི་དོན་དུ་
འབུལ་ལགས་ཀྱི། །དབང་མཆོག་དམ་པ་དུས་འདིར་སྩལ་དུ་གསོལ། །ཨོཾ་སརྦ་དེ་བ་བཛྲ་ཨུ་
པསྠ་ན་སྭཱཧཱ། སྣ་ཚོགས་རོལ་མོ་སྙན་པའི་སྒྲ་དག་དང༌། །ལྷ་དང་མི་ཡི་མཆོད་པའི་གླུ་དབྱངས་
ཀྱིས། །རྒྱལ་བའི་དཀྱིལ་འཁོར་མཛེས་པར་རབ་བརྒྱན་པ། །ཐེག་པ་མཆོག་གིས་ངེས་པར་
བགྲོད་པར་ཤོག །ཨོཾ་སརྦ་དེ་བ་བཛྲ་སྤ་ར་ན་ད་སྭཱཧཱ། གཙང་ཞིང་གཙང་མ་ལས་བྱུང་བའི།
ལྷ་རྫས་བཟང་པོའི་དྲི་འདི་དག །བདག་གིས་དད་པས་འབུལ་ལགས་ཀྱི། །བཞེས་ནས་
བདག་ལ་དགྱེས་པར་མཛོད། །ཨོཾ་སརྦ་དེ་བ་བཛྲ་གནྡྷེ་སྭཱཧཱ། ཨཱ་ཧ་ར་ཨཱ་ཧ་ར་སརྦ་བིདྱ་དྷ་ར་
པཱུ་ཛི་ཏེ་སྭཱཧཱ། གཙང་ཞིང་གཙང་མར་སྐྱེས་པ་ཡི། །ལྷ་རྫས་བཟང་པོའི་མེ་ཏོག་འདི། །བདག་
གིས་དད་པས་འབུལ་ལགས་ཀྱི། །བཞེས་ནས་བདག་ལ་དགྱེས་པར་མཛོད། །ཨོཾ་སརྦ་དེ་བ་
བཛྲ་པུཥྤེ་སྭཱཧཱ། ཨཱ་ཧ་ར་ཨཱ་ཧ་ར་སརྦ་བིདྱ། །དྲི་ཡི་རྒྱས་པ་ལྷ་ཡི་རྫས། །ནགས་ཚལ་བཅུད་ནི་
ཡིད་འོང་འདི། །བདག་གིས་དད་པས་འབུལ་ལགས་ཀྱི། །བཞེས་ནས་བདག་ལ་དགྱེས་པར་
མཛོད། །ཨོཾ་སརྦ་དེ་བ་བཛྲ་དྷུ་པེ་སྭཱཧཱ། ཨཱ་ཧ་ར་ཨཱ་ཧ་ར་སརྦ་བིདྱ་དྷ་ར་པཱུ་ཛི་ཏེ་སྭཱཧཱ། སྨན་
རྣམས་བཅུད་གཙང་ཡིད་གར་འོང༌། །སྔགས་ཀྱི་ཞལ་ཟས་མཆོག་འདི་དག །བདག་གིས་དད་
པས་འབུལ་ལགས་ཀྱི། །བཞེས་ནས་བདག་ལ་དགྱེས་པར་མཛོད། །ཨོཾ་སརྦ་དེ་བ་བཛྲ་ནཻ་ཝེ་
ཏྱ་སྭཱཧཱ། ཨཱ་ཧ་ར་ཨཱ་ཧ་ར་སརྦ་བིདྱ་དྷ་ར་པཱུ་ཛི་ཏེ་སྭཱཧཱ། གནོད་པ་འཇོམས་ཤིང་བཀྲ་ཤིས་པ། །
དགེ་ཞིང་མུན་པ་རྣམ་སེལ་འདི། །བདག་གིས་དད་པས་འབུལ་ལགས་ཀྱི། །བཞེས་ནས་
བདག་ལ་དགྱེས་པར་མཛོད། །ཨོཾ་སརྦ་དེ་བ་བཛྲ་ཨཱ་ལོ་ཀེ་སྭཱཧཱ། ཨཱ་ལོ་ཀ་ཨཱ་ལོ་ཀ་སརྦ་བིདྱ་
དྷ་ར་པཱུ་ཛི་ཏེ་སྭཱཧཱ། པི་ཝཾ་མ་དང་གླིང་བུ་མ། །རྫ་རྔ་མ་དང་རྫ་རྔ་ཆེ། །བཞད་མ་སྒེག་མོ་གླུ་གར་
མ། །མེ་ཏོག་མ་དང་སྤོས་འཆང་མ། །མར་མེ་མ་དང་དྲི་ཆབ་མ། །མེ་ལོང་མ་དང་རོ་འཛིན་མ། །

རེག་བྱ་མ་དང་ཆོས་ལྡན་མ། །ནམ་མཁའ་གང་བའི་ཚོགས་རྣམས་ཀྱིས། །དཀྱིལ་འཁོར་ལྷ་
ཚོགས་མཆོད་པར་བགྱི། །ཨོཾ་ན་ན་ཨ་ར་ཙི་ཏ་སྥ་ར་ཎ་ཁཾ། མཐོན་མཐིང་འོད་ཆགས་རྡོ་རྗེ་
པི་ཝཾ་མ། རྒྱུད་མང་སྙན་པའི་སྐད་ཀྱིས་ཡིད་སྒྱུར་བྱེད། །རྡོ་རྗེ་ལྷ་མོས་མཆོད་པའི་རོལ་བ་
འདིས། །རྒྱལ་བ་སྲས་བཅས་རྡོ་རྗེ་ཡིད་དགྱེས་མཛོད། །ཨོཾ་སརྦ་དེ་བ་བཛྲ་བཱི་ནི་སྭཱཧཱ། མཆོག་
གི་གསེར་མཚུངས་རྡོ་རྗེ་གླིང་བུ་མ། །སྙན་རྒྱུད་རིན་ཆེན་གླིང་བུའི་སྒྲ་དབྱངས་ཅན། །རྡོ་རྗེ་
ལྷ་མོས་མཆོད་པའི་རོལ་པ་འདིས། །རྒྱལ་བ་སྲས་བཅས་རྡོ་རྗེ་ཡིད་དགྱེས་མཛོད། །ཨོཾ་སརྦ་
དེ་བ་བཛྲ་ཝཾ་སེ་སྭཱཧཱ། བིམ་པ་ལྟར་དམར་རྡོ་རྗེ་རྫ་རྔ་མ། །སྐད་སྙན་ལྷ་རྫས་བཟང་པོའི་རྫ་
རྔ་འཁྲོལ། །རྡོ་རྗེ་ལྷ་མོས་མཆོད་པའི་རོལ་པ་འདིས། །རྒྱལ་བ་སྲས་བཅས་རྡོ་རྗེ་ཡིད་དགྱེས་
མཛོད། །ཨོཾ་སརྦ་དེ་བ་བཛྲ་མུ་ར་ཛེ་སྭཱཧཱ། མརྒད་མདོག་མཚུངས་རྡོ་རྗེ་རྔ་ཆེན་མ། །རྔ་ཟླུམ་
ཆེར་སྒྲོག་ནམ་མཁའ་ཕྱོགས་ཀུན་འགེངས། །རྡོ་རྗེ་ལྷ་མོས་མཆོད་པའི་རོལ་བ་འདིས། །རྒྱལ་
བ་སྲས་བཅས་རྡོ་རྗེ་ཡིད་དགྱེས་མཛོད། །ཨོཾ་སརྦ་དེ་བ་བཛྲ་མྲྀ་ཏང་གེ་སྭཱཧཱ། པདྨ་རཱ་གའི་
མདངས་ཅན་བཞད་པ་མོ། །འཛུམ་ཞལ་རྒྱས་པས་གཞན་གྱི་ཀུན་དགའ་བསྐྱེད། །རྡོ་རྗེ་ལྷ་
མོས་མཆོད་པའི་རོལ་བ་འདིས། རྒྱལ་བ་སྲས་བཅས་རྡོ་རྗེ་ཡིད་དགྱེས་མཛོད། །ཨོཾ་སརྦ་དེ་བ་
བཛྲ་ཧ་སྱ་སྭཱཧཱ། མཐོན་ཀ་ཆེན་པོའི་འོད་ཅན་རབ་སྒེག་མ། །རྡོ་རྗེ་དྲིལ་འཆང་དཀུར་བརྟེན་
སྙན་པའི་ཚུལ། །རྡོ་རྗེ་ལྷ་མོས་མཆོད་པའི་རོལ་བ་འདིས། །རྒྱལ་བ་སྲས་བཅས་རྡོ་རྗེ་ཡིད་
དགྱེས་མཛོད། །ཨོཾ་སརྦ་དེ་བ་བཛྲ་ལ་སྱ་སྭཱ་ཧཱ། བཙོ་མའི་གསེར་མདོག་རྡོ་རྗེ་གླུ་དབྱངས་
མ། །ཤེས་རབ་དབྱངས་ཅན་རྣ་བའི་བཅུད་ལེན་མཁན། །རྡོ་རྗེ་ལྷ་མོས་མཆོད་པའི་རོལ་བ་
འདིས། །རྒྱལ་བ་སྲས་བཅས་རྡོ་རྗེ་ཡིད་དགྱེས་མཛོད། །ཨོཾ་སརྦ་དེ་བ་བཛྲ་གཱི་ཏི་སྭཱཧཱ། རྨ་
བྱའི་སྤུ་ལྟར་སྔོ་ལྗང་གར་མཁན་མ། །མཉེན་ལྕུག་ཡན་ལག་མཆོག་གུས་ཁྲོ་གར་བསྒྱུར། །རྡོ་
རྗེ་ལྷ་མོས་མཆོད་པའི་རོལ་བ་འདིས། །རྒྱལ་བ་སྲས་བཅས་རྡོ་རྗེ་ཡིད་དགྱེས་མཛོད། །ཨོཾ་

སརྦ་དེ་བ་བཛྲ་ནིརྟི་སྭཱཧཱ། སྟོན་ཟླ་ལྟར་དཀར་རྡོ་རྗེ་མེ་ཏོག་མ། །ལྷ་རྫས་མེ་ཏོག་བྱེ་བའི་ཆར་
འབེབས་བྱེད། །རྡོ་རྗེ་ལྷ་མོས་མཆོད་པའི་རོལ་བ་འདིས། །རྒྱལ་བ་སྲས་བཅས་རྡོ་རྗེ་ཡིད་
དགྱེས་མཛོད། །ཨོཾ་སརྦ་དེ་བ་བཛྲ་པུཥྤེ་སྭཱཧཱ། སྔོ་སྐྱ་དུད་སྤྲིན་ལུས་ཅན་བདུག་པ་མ། །མཁའ་
ཁྱབ་དྲི་ཞིམ་བདུག་པའི་སྤོས་སྤྲིན་ཅན། །རྡོ་རྗེ་ལྷ་མོས་མཆོད་པའི་རོལ་བ་འདིས། །རྒྱལ་བ་
སྲས་བཅས་རྡོ་རྗེ་ཡིད་དགྱེས་མཛོད། །ཨོཾ་སརྦ་དེ་བ་བཛྲ་དྷཱུ་པེ་སྭཱཧཱ། གུར་གུམ་གཞོན་ནུའི་
ལུས་ཅན་སྣང་གསལ་མ། །རིན་ཆེན་སྣང་བས་ཕྱོགས་བཅུའི་མུན་སེལ་བྱེད། །རྡོ་རྗེ་ལྷ་མོས་
མཆོད་པའི་རོལ་བ་འདིས། །རྒྱལ་བ་སྲས་བཅས་རྡོ་རྗེ་ཡིད་དགྱེས་མཛོད། །ཨོཾ་སརྦ་དེ་བ་
བཛྲ་དཱི་པཾ་སྭཱཧཱ། འཆར་ཀའི་མདངས་ལྟར་དམར་སྐྱ་བྱུག་པ་མ། །ལེགས་སྦྱར་དྲི་མཆོག་དགེ་
བས་རྟོག་པ་སེལ། །རྡོ་རྗེ་ལྷ་མོས་མཆོད་པའི་རོལ་བ་འདིས། །རྒྱལ་བ་སྲས་བཅས་རྡོ་རྗེ་ཡིད་
དགྱེས་མཛོད། །ཨོཾ་སརྦ་དེ་བ་བཛྲ་གནྡྷེ་སྭཱཧཱ། ཁ་བ་དུང་ལྟར་རྣམ་དཀར་གཟུགས་བརྙན་
མ། །རྣམ་དག་རིན་ཆེན་དངུལ་དཀར་མེ་ལོང་གཡོན། །རྡོ་རྗེ་ལྷ་མོས་མཆོད་པའི་རོལ་བ་
འདིས། །རྒྱལ་བ་སྲས་བཅས་རྡོ་རྗེ་ཡིད་དགྱེས་མཛོད། །ཨོཾ་སརྦ་དེ་བ་བཛྲ་རཱུ་པེ་སྭཱཧཱ། ལེབ་
རྒན་རྩི་ལྟར་ལུས་དམར་རོ་ལྡན་མ། །བདུད་རྩིའི་བཅུད་ལྡན་ལྷ་ཡི་ཞལ་ཟས་འཛིན། །རྡོ་རྗེ་
ལྷ་མོས་མཆོད་པའི་རོལ་བ་འདིས། །རྒྱལ་བ་སྲས་བཅས་རྡོ་རྗེ་ཡིད་དགྱེས་མཛོད། །ཨོཾ་སརྦ་
དེ་བ་བཛྲ་རཱ་སེ་སྭཱཧཱ། དུར་བའི་འདབ་ལྟར་ལྗང་སེར་རེག་བྱ་མོ། །རེག་པའི་བདེ་བ་མཆོག་
སྟེར་ན་བཟའ་འཛིན། །རྡོ་རྗེ་ལྷ་མོས་མཆོད་པའི་རོལ་བ་འདིས། །རྒྱལ་བ་སྲས་བཅས་རྡོ་རྗེ་
ཡིད་དགྱེས་མཛོད། །ཨོཾ་སརྦ་དེ་བ་བཛྲ་སྤར་ཤེ་སྭཱཧཱ། ཀུན་ད་ཀུ་མུད་རྒྱས་འདྲ་ཆོས་དབྱིངས་
མ། །རྒྱལ་བ་ཀུན་བསྐྱེད་སྐྱེ་གནས་ཕྱག་རྒྱ་ཅན། །རྡོ་རྗེ་ལྷ་མོས་མཆོད་པའི་རོལ་བ་འདིས། །
རྒྱལ་བ་སྲས་བཅས་རྡོ་རྗེ་ཡིད་དགྱེས་མཛོད། །ཨོཾ་སརྦ་དེ་བ་བཛྲ་དྷརྨ་དྷཱ་ཏུ་སྭཱཧཱ། །བདེ་བར་
གཤེགས་པ་ཐམས་ཅད་ལ། །འཁོར་ལོ་རིན་ཆེན་འདི་ཕུལ་བས། །སྲིད་པའི་འཁོར་ལོ་རྒྱུན་

ཆད་ནས། །ཆོས་ཀྱི་འཁོར་ལོ་བསྐོར་བར་ཤོག །ཨོཾ་སརྦ་དེ་བ་བཛྲ་ཙཀྲ་རཏྣ་སྭཱཧཱ། རྒྱལ་བ་
སྲས་བཅས་ཐམས་ཅད་ལ། །ནོར་བུ་རིན་ཆེན་འདི་ཕུལ་བས། །དབུལ་ཞིང་ཕོངས་པ་རྒྱུན་
ཆད་ནས། །འབྱོར་བ་ཕུན་སུམ་ཚོགས་པར་ཤོག །ཨོཾ་སརྦ་དེ་བ་བཛྲ་མ་ཎི་རཏྣ་སྭཱཧཱ བཙུན་
མོ་རིན་ཆེན་འདི་ཕུལ་བས། །མ་རིག་མུན་པ་རྒྱུན་ཆད་ནས། །ཤེས་རབ་དབྱིངས་ཀྱི་དོན་
རྟོགས་ཏེ། །ཐབས་དང་ཤེས་རབ་འབྲེལ་བར་ཤོག །ཨོཾ་སརྦ་དེ་བ་བཛྲ་ཝསྟི་རཏྣ་སྭཱཧཱ། བློན་
པོ་རིན་ཆེན་འདི་ཕུལ་བས། །ཕྱི་ནང་གསང་གསུམ་ཐེག་གསུམ་ལྡན། །བསམ་ཡས་བསྟན་པ་
རབ་ལྡན་ཞིང༌། །ཡོན་ཏན་ཐམས་ཅད་ལྡན་པར་ཤོག །ཨོཾ་སརྦ་དེ་བ་བཛྲ་མཧཱ་ཏ་རཏྣ་སྭཱཧཱ།
གླང་པོ་རིན་ཆེན་འདི་ཕུལ་བས། །ལྟ་ངན་རྣམས་ནི་རབ་བསལ་ཞིང༌། །བླ་མེད་ཐེག་པ་རབ་
ཞོན་ནས། །ཐམས་ཅད་མཁྱེན་གྲོང་བགྲོད་པར་ཤོག །ཨོཾ་སརྦ་དེ་བ་བཛྲ་ཧསྟི་རཏྣ་སྭཱཧཱ། རྟ་
མཆོག་རིན་ཆེན་འདི་ཕུལ་བས། །སྲིད་པའི་གཟེབ་ལས་ངེས་གྲོལ་ཞིང༌། །རྫུ་འཕྲུལ་མཆོག་
གི་ཤུགས་ཐོབ་ནས། །སངས་རྒྱས་ཞིང་ཀུན་བགྲོད་པར་ཤོག །ཨོཾ་སརྦ་དེ་བ་བཛྲ་ཏུ་རངྒ་ཨ་
ཤྭ་རཏྣ་སྭཱཧཱ། དམག་དཔོན་རིན་ཆེན་འདི་ཕུལ་བས། །ཉོན་མོངས་དགྲ་ལས་རྒྱལ་གྱུར་ཏེ། །
ཕས་ཀྱི་སྒོལ་བ་ཚར་བཅད་ནས། །བསྙེངས་བྲལ་མཆོག་ནི་ཐོབ་པར་ཤོག །ཨོཾ་སརྦ་དེ་བ་
བཛྲ་ཁདྒ་རཏྣ་སྭཱཧཱ། ཁ་དོག་དབྱིབས་ལེགས་ཡིད་འོང་རྒྱན་ཕྲེང་ལྡན། །ཕྱོགས་དུས་ཀུན་ན་
གཟུགས་མཆོག་ཅི་མཆིས་རྣམས། །མོས་བློས་དཀྱིལ་འཁོར་ལྷ་ལ་བདག་འབུལ་ན། །བཞེས་
ཤིག་བླ་མེད་གྲུབ་མཆོག་སྩལ་དུ་གསོལ། །ཨོཾ་སརྦ་དེ་བ་བཛྲ་རཱུ་པ་ཀཱ་མ་གུ་ན་སྭཱཧཱ། ཕྱོགས་
དུས་ཀུན་ན་ཟིན་དང་མ་ཟིན་པའི། །ཡོན་ཏན་ཚིག་མཆོག་སྒྲ་དབྱངས་ཅི་མཆིས་རྣམས། །
མོས་བློས་དཀྱིལ་འཁོར་ལྷ་ལ་བདག་འབུལ་ན། །བཞེས་ཤིག་བླ་མེད་གྲུབ་མཆོག་རྩལ་དུ་
གསོལ། །ཨོཾ་སརྦ་དེ་བ་བཛྲ་ཤཔྟ་ཀཱ་མ་གུ་ན་སྭཱཧཱ། ཕྱོགས་དུས་ཀུན་ན་ཙན་དན་སྦྲུལ་སྙིང་
དང༌། །ཨ་ཀར་ལ་སོགས་དབང་པོ་ཚིམ་བྱེད་རྣམས། །མོས་བློས་དཀྱིལ་འཁོར་ལྷ་ལ་བདག་

འབུལ་ན། །བཞེས་ཤིག་བླ་མེད་གྲུབ་མཆོག་སྩལ་དུ་གསོལ། །ཨོཾ་སརྦ་དེ་བ་བཛྲ་གནྡྷེ་ཀཱ་མ་
གུ་ན་སྭཱཧཱ། ཕྱོགས་དུས་ཀུན་ན་རོ་དང་བཅུད་ལྡན་པའི། །ལུས་སེམས་བརྟས་བྱེད་རོ་མཆོག་
ཅི་མཆིས་རྣམས། །མོས་བློས་དཀྱིལ་འཁོར་ལྷ་ལ་བདག་འབུལ་ན། །བཞེས་ཤིང་བླ་མེད་
གྲུབ་མཆོག་སྩལ་དུ་གསོལ། །ཨོཾ་སརྦ་དེ་བ་བཛྲ་ཀཱ་མ་གུ་ན་སྭཱཧཱ། །ཕྱོགས་དུས་ཀུན་ན་འཇམ་
མཉེན་འབྲེལ་ཆགས་པ། །རེག་བྱའི་ཁྱད་པར་དབང་པོ་ཚིམ་བྱེད་རྣམས། །མོས་བློས་དཀྱིལ་
འཁོར་ལྷ་ལ༴ བཞེས་ཤིག་བླ་མེད༴ ཨོཾ་སརྦ་དེ་བ་བཛྲ་པར་ཤ་ར་ཀཱ་མ་གུ་ན་སྭཱཧཱ། བར་འདིར་སྤྲོ་
ན། རིན་ཆེན་སེམས་དེ་བཟུང་བར་བྱ་བའི་ཕྱིར། །ཞེས་པ་ནས། བརྟུལ་ཞུགས་མཆོག་ལའང་ཕྱག་
འཚལ་ལོ། །ཞེས་པའི་བར་ཡང་བརྗོད། དེ་ནས་བསྟོད་པ་ནི། གང་གི་དྲིན་གྱིས་བདེ་ཆེན་ཉིད། །སོགས་དང༌།
མགོན་པོ་ཐུགས་རྗེ་སོགས། དཀོན་མཆོག་གསུམ་དང༌། རིགས་གསུམ་པོའི་བསྟོད་པ་སོགས་འདོན། བསྡུ་ན་དེ་ཙམ་གྱིས་
ཆོག །ཤིན་ཏུ་རྒྱས་པ་ལ་སྤྲོ་ན། སེམས་ཅན་རྣམས་ལ་བརྩེ་བ་ཅན་སོགས་དང༌། འགྲོ་བ་རྒྱུད་ལྔ་སོགས་དང༌།
རྒྱལ་བ་རིགས་ལྔའི་བསྟོད་པ་སོགས་དང༌། མཉམ་ཉིད་མི་གཡོ་མ་དང༌། ཐུབ་པའི་དབང་པོ་དང༌། འཇམ་དབྱངས་དང༌།
སྤྱན་རས་གཟིགས་དང༌། སྒྲོལ་མའི་སྒོས་ཀྱི་བསྟོད་པ་སོགས་དང༌། དེ་བཞིན་དུ་མཚན་ཡང་དག་པ་སོགས་ཀྱང་འདོན་པར་བྱའོ།
དེ་ནས་གཏོར་འབུལ་ནི། ཨོཾ་ཨ་མྲྀ་ཏེ་ཧཱུཾ་ཕཊ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ། ཨོཾ་
ལས་བྱུང་བའི་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་བྷྲུཾ་ལས་བྱུང་བའི་གཏོར་མ་
བདུད་རྩིའི་རྒྱ་མཚོ་ཆེན་པོར་གྱུར། ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱཿ སརྦ་ཐཱ་ཁཾ་ཨུདྒ་
ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱཧཱ། ལན་གསུམ་སོགས་ཀྱིས་བྱིན་གྱིས་རླབས། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་
ཎཱཾ་ཨདྱ་ནུཏྤནྣ་ཏྭ་ཏ་ཨོཾ་ཨཱ་ཧཱུཾ་ཕཊ་སྭཱཧཱ། ལན་མང་པོས་ཕུལ། བར་འདིར་ཡི་དམ་དང༌། ཆོས་སྐྱོང་དང་གཞི་བདག་
སོགས་སྒོས་ཀྱི་གཏོར་བསྔོ་བྱེད་པར་སྤྲོ་ན། ཇི་ལྟར་སྐབས་སུ་བབ་པ་ཡང་བྱ། སྤྱི་གཏོར་འབྲང་རྒྱས་དེའི་ཕུད་ཕུལ། ལྷག་མ་
རྣམས་ཙ་རུའི་བཟའ་བར་ལོངས་སྤྱོད།
སླར་ཡང་མཆོད་པ་རྣམས་ཁ་གསོས། གོང་བཞིན་བྱིན་རླབས་ཚར་གཅིག་བྱས་ན་ལེགས། དྲི་མེད་ཡིད་དུ་འོང་བ་

ཡི། །ལྷ་རྫས་དམ་པའི་མཆོད་ཡོན་ནི། །བཅོམ་ལྡན་འཁོར་དང་བཅས་ལ་འབུལ། །བཞེས་
ནས་བདག་ལ་དགྱེས་པར་མཛོད། །ཞིང་དང་རྒྱ་ཆེན་ཞིང་གཞན་དང༌། །ལྷ་རྫས་མེ་ཏོག་
ཡིད་འོང་བ། །ཆུ་དང་ཐང་སྐྱེས་ཡིད་བྱུང་རྣམས། །སངས་རྒྱས་སྲས་དང་བཅས་ལ་འབུལ། །
ཕྱོགས་བཅུ་ཀུན་ན་བདུག་སྤོས་ནི། །ལྷ་རྫས་སྤོས་ཀྱི་ཤིང་ལ་སོགས། །དྲི་ཞིམ་ཡིད་འོང་དང་
ལྡན་པ། །ཐུབ་དབང་སྲས་དང་བཅས་ལ་འབུལ། །འཇིག་རྟེན་འདིའམ་ཕྱོགས་བཅུ་ན། །རིན་
ཆེན་མར་མེ་ལ་སོགས་པ། །སྣང་བའི་ཁྱད་པར་གང་ཡོད་པ། །ཐུབ་དབང་སྲས་དང་བཅས་
ལ་འབུལ། །ལྷ་ལ་སོགས་པ་དྲི་ཡི་རྫས། །ཕྱོགས་བཅུ་ཀུན་ན་གང་ཡོད་པ། །ཚིམ་བྱེད་ཡིད་
འོད་དང་ལྡན་འདི། །སངས་རྒྱས་སྲས་དང་བཅས་ལ་འབུལ། །འཇིག་རྟེན་འདིའམ་ཕྱོགས་
བཅུ་ན། །ལྷ་དང་མི་ལ་སོགས་པའི་ཟས། །ཡོན་ཏན་ཀུན་ལྡན་གང་ཡིན་དེ། །ཐུབ་དབང་ལ་
ནི་དབུལ་བར་བགྱི། །དེ་ལས་གཞན་ཡང་མཆོད་པའི་ཚོགས། །ཞེས་སོགས་དང༌། ན་མོ་བྷ་ག་ཝ་
ཏེ། བཛྲ་ས་ར་སོགས་ཀྱིས་རོལ་མོའི་སྒྲ་བྱའོ། །གཙོ་བོ་ནུས་པ་མ་མཆིས་པས། །མ་རྙེད་ཡོངས་སུ་མ་
ཚང་དང༌། །འདིར་ནི་བྱ་བ་གང་ནོངས་པ། །འདི་ཀུན་ཁྱོད་ཀྱིས་བཟོད་མཛད་རིགས། །ཨོཾ་
ཁྱོད་ཀྱིས་སེམས་ཅན་དོན་ཀུན་མཛད། །རྗེས་སུ་མཐུན་པའི་དངོས་གྲུབ་སྩོལ། །སངས་རྒྱས་
ཡུལ་དུ་གཤེགས་ནས་ཀྱང༌། །སླར་ཡང་འབྱོན་པར་མཛད་དུ་གསོལ། །ཨོཾ་ཛ་ཡ་ཛ་ཡ། སྭ་སྟི་
སྭ་སྟི། གཙྪ་གཙྪ་སྭ་བྷཱ་ཝ་ནཾ། འཇུག་ཏུ་སྨོན་ལམ་དང་བཀྲ་ཤིས་ཅི་རིགས་པར་བྱའོ། །འདི་ནི་སངས་རྒྱས་དང་བྱང་
ཆུབ་སེམས་དཔའ་ཐམས་ཅད་ཀྱི་སྤྱིའི་མཆོད་པ་བྱ་ཚུལ་ཡིན་ལ། སྒོས་ཀྱི་མཆོད་པ་ནི། རང་རང་གི་གཞུང་བཞིན་ཤེས་པར་བྱ་
ཞིང༌། འདི་དང་སྒོས་མཆོད་རྣམས་སྦྲེལ་བར་འདོད་ན། སྤྱིའི་མཆོད་པ་ནི་སོང༌། ཙ་རུའི་མཆོད་པ་མ་ཕུལ་བའི་བར་དེར། སྒོས་ཀྱི་
ཆོ་ག་རྣམས་བྱའོ། །དུས་བཟང་མཆོད་པའི་བྱ་བ་ནི། །ཐེག་པ་ཆེན་པོའི་ཁྱད་ཆོས་ཡིན། །མདོ་སྔགས་གཉིས་ཀྱི་ཐུན་མོང་ཡིན། །
སྔགས་ལ་ཞུགས་པ་མིན་ཡང་སླ། །དཀྱིལ་འཁོར་མཐོང་ན་མཆོག་ཏུ་བསྔགས། །གུས་པའི་ཡིད་ཀྱིས་འདི་བསྒྲུབས་ན། །ཕན་
ཡོན་བསམ་གྱིས་མི་ཁྱབ་བོ། །དགེ་བས་དེ་ཡང་བྱང་ཆུབ་བསྔོ། །ཞེས་པ་དུས་བཟང་མཆོད་པའི་རིམ་པ་འདི་ཡང༌། རྒྱལ་ཁམས་

པ་ཏཱ་ར་ནཱ་ཐས་སྨྲས་པའོ། །མངྒ་ལཾ།
དུས་བཟང་ཉིན་ཞག་ཕྲུགས་རེ་ལ། །ཚུལ་ཁྲིམས་ལུས་བཟང་རབ་མཛེས་པས། །དཀོན་མཆོག་མཆོད་པའི་སྤྲིན་ཕུང་
འདིར། །འབད་ལས་བྱང་ཆུབ་མཆོག་ཐོབ་ཤོག །ཞུས་དག

༄༅། །དཔལ་ཡེ་ཤེས་ཀྱི་མགོན་པོ་ཕྱག་དྲུག་པའི་སྒྲུབ་ཐབས་
གཏོར་མའི་ཆོ་ག་དང་བཅས་པ་འཕྲིན་ལས་
གཏེར་མཛོད་བཞུགས།
༄༅། །ཨོཾ་སྭཱ་སྟི། དཔལ་ཡེ་ཤེས་ཀྱི་མགོན་པོ་ཕྱག་དྲུག་པའི་སྒྲུབ་ཐབས་གཏོར་མའི་ཆོ་ག་དང་བཅས་པ་འཕྲིན་
ལས་གཏེར་མཛོད་ཅེས་བྱ་བ། བླ་མ་མགོན་པོ་དབྱེར་མེད་ལ་ཕྱག་འཚལ་ཞིང་སྐྱབས་སུ་མཆིའོ། །སྤྱན་རས་གཟིགས་དབང་
ཐུགས་རྗེ་ཁྲོས་པའི་སྐུ། །མ་རུང་བདུད་དཔུང་ཕྱེ་མར་འཐག་མཛད་པ། །བླ་མ་མགོན་པོ་དབྱེར་མེད་ཞབས་པད་ལ། །གུས་པས་
བཏུད་ནས་སྒྲུབ་ཐབས་མདོ་ཙམ་བྲི། །རྣལ་འབྱོར་པ་དམ་ཚིག་དང་ལྡན་པ་འདི་ཉིད་ཀྱི་བྱིན་རླབས་ཀྱི་རིམ་པ་མཐའ་དག་ལེགས་
པར་མནོས་པ་ཞིག་གིས། བྲིས་སྐུ་མཆོད་གཏོར་སོགས་མཚན་ཉིད་ཚང་བར་བཤམས་ལ། བདག་ཉིད་ཡི་དམ་གྱི་རྣལ་འབྱོར་ལ་
གནས་པས། ནང་མཆོད་བྱིན་རླབས་ཡི་དམ་གྱི་མངོན་རྟོགས་ལྟར་རམ། འོག་ནས་འབྱུང་བའི་གཏོར་མ་བྱིན་རླབས་ལྟར་བྱས་ལ།
གནས་ཁང་མཆོད་རྫས་གཏོར་མ་རྣམས་ལ་གཏོར། ཨ་མྲྀ་ཏས་བསངས། སྭ་བྷཱ་ཝས་སྦྱངས སྟོང་པའི་ངང་ལས་
གནས་ཁང་བྷྲུཾ་ལས་བྱུང་བའི་གཞལ་ཡས་ཁང་གི་དབུས་སུ་ཨ་ལས་ཡེ་ཤེས་ཀྱི་ཀ་པཱ་ལ་
ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཧཱུཾ་ཞུ་བ་ལས་བྱུང་བའི་མཆོད་ཡོན། ཞབས་བསིལ། མེ་
ཏོག །བདུག་སྤོས། མར་མེ། དྲི་ཆབ། ཞལ་ཟས། རོལ་མོ་རྣམས་ནམ་མཁའི་ཁམས་ཐམས་
ཅད་གང་བར་གྱུར། མཆོད་པ་བྱིན་རླབས་ཀྱི་སྔགས་དང༌། རོལ་མོ་བྱིན་དབབ་སྤྱི་དང་མཐུན་པར་བྱ། གཏོར་མ་བསངས་
སྦྱངས། ཡཾ་ལས་རླུང༌། རཾ་ལས་མེ། ཀཾ་ལས་མི་མགོའི་སྒྱེད་པུ་གསུམ། ཨ་ལས་ཀ་པཱ་ལ་དུམ་བུ་
གསུམ་པ་ཕྱི་དཀར་ལ་ནང་དམར་བ། དབུས་སུ་ན་ལས་མིའི་ཤ །ཤར་དུ་གོ་ལས་བ་ལང་གི་
ཤ །ལྷོར་ཀུ་ལས་ཁྱིའི་ཤ །ནུབ་ཏུ་ད་ལས་རྟའི་ཤ །བྱང་དུ་ཧ་ལས་གླང་པོ་ཆེའི་ཤ་རྣམས་ཧཱུཾ་བྷྲུཾ་

ཨཾ་ཛྲིཾ་ཁཾ་རྣམས་ཀྱིས་མཚན་པ། དེ་རྣམས་ཀྱི་སྟེང་དུ་དབུས་སུ་མུ་ལས་དྲི་ཆུ། ཤར་དུ་བི་ལས་
དྲི་ཆེན། ལྷོ་རུ་ར་ལས་རཀྟ། ནུབ་ཏུ་ཤུ་ལས་བྱང་སེམས། བྱང་དུ་མ་ལས་ཤ་ཆེན་གྱི་དང་མ་
རྣམས། བཾ་པཾ་ལཾ་པཾ་ཏཾ་གྱིས་མཚན་པ་དེ་རྣམས་ཀྱི་སྟེང་དུ་ཨོཾ་དཀར་པོ་མགོ་བོ་ཐུར་དུ་བསྟན་
པ། དེའི་སྟེང་དུ་ཨ་ལས་ཟླ་བ་ཧཱུཾ་ལས་རྡོ་རྗེའམ་གྲི་གུག་ཧཱུཾ་གིས་མཚན་པ་ཧཱུཾ་ལས་འོད་འཕྲོས་
རླུང་གཡོས་མེ་སྦར། རྫས་རྣམས་ཞུ་ཞིང་ཁོལ་བའི་རླངས་པ་གྱེན་ལ་སོང་བ། ཨོཾ་དང་ཧཱུཾ་ལ་
ཕོག་པས་བདུད་རྩིའི་རྒྱུན་འཛགས་ཧཱུཾ་གི་འོད་ཀྱིས་དེ་བཞིན་གཤེགས་པ་ཐམས་ཅད་ཀྱི་
ཐུགས་ཀ་ནས་ཡེ་ཤེས་ཀྱི་བདུད་རྩི་སྤྱན་དྲངས་ཏེ་ཐིམ། ཨོཾ་ཡིག་བཟླ་བ་རྡོ་རྗེའམ་གྲི་གུག་
དང་བཅས་པ་ལྷུང་སྟེ། རྡོ་རྗེའམ་གྲི་གུག་གིས་ལན་གསུམ་དུ་དཀྲུགས་ནས། ཐམས་ཅད་ཞུ་
བ་གཏོར་མ་ཟག་མེད་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུཾ་ཧ་ཧོཿཧྲཱིཿ ཨོཾ་སྭ་བྷཱ་ཝ་
ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་ཧཱུཾ་ཡིག་ལས་བྱུང་བའི་བསྲུང་འཁོར་གྱི་
ནང༌། མི་བཟད་པའི་དུར་ཁྲོད་ཆེན་པོའི་དབུས་སུ་པཾ་ལས་སྣ་ཚོགས་པདྨ་དང༌། རཾ་ལས་ཉི་
མའི་སྟེང་དུ་ཀཾ་དཀར་པོ་འོད་དུ་ཞུ་བས། དཔལ་ཚོགས་ཀྱི་བདག་པོ་དཀར་པོ་གླང་པོ་ཆེའི་
དབུ་ལ་སྤྱན་གསུམ་པ། ཕྱག་གཡས་སའི་སྙིང་པོ་ལ་ཕུག་ལོ་མ་དང་བཅས་པ་ཞལ་དུ་གསོལ་
བ། གཡོན་ནེའུ་ལེ་རིན་པོ་ཆེ་སྐྱུག་པ་འཛིན་པ། དར་དང་རིན་པོ་ཆེས་བརྒྱན་པ། ཁ་བཤང་བ་
སྤུའི་ཁུང་བུ་རྣམས་ནས་ནོར་བུའི་ཆར་འབེབས་པ་ཉལ་སྟབས་སུ་གནས་པ། དེའི་སྟེང་དུ་ཧཱུཾ་
ལས་རྡོ་རྗེ་གྲི་གུག་འབར་བ་ཧཱུཾ་མཐིང་ནག་གིས་མཚན་པ། དེ་ལས་འོད་ཟེར་འཕྲོས། དགྲ་
བགེགས་གདུག་པ་ཅན་ཐམས་ཅད་ཚར་བཅད། འཕགས་པ་མཆོད། སེམས་ཅན་གྱི་དོན་
བྱས་སླར་འདུས་ཏེ་ཐིམ་ཡོངས་སུ་གྱུར་པ་ལས། མྱུར་མཛད་ཡེ་ཤེས་ཀྱི་མགོན་པོ་ཕྱག་དྲུག་
པ་སྐྱེ་འགྲོའི་རེ་བ་ཚུལ་བཞིན་དུ་སྐོང་བ། སྐུ་མདོག་དུས་མཐའི་སྤྲིན་ལྟར་རབ་ཏུ་གནག་པ།
ཞལ་གཅིག་ཕྱག་དྲུག་པ་དམར་ལ་ཟླུམ་པའི་སྤྱན་གསུམ་སྡང་མིག་ཏུ་གཟིགས་པ། ཞལ་

གདངས་ཤིང་མཆེ་བ་གཙིགས་པ། ལྗགས་འགྲིལ་བ་ཁོང་ནས་འཁྲུགས་ཤིང་རྔམ་པའི་ཞལ་
དྲག་ཏུ་བཞད་པ། སྨ་ར་དང༌། སྨིན་མ་དང༌། དབུ་སྐྲ་ཁམས་ནག་གྱེན་དུ་བརྫེས་པ། དཔྲལ་
བར་སིནྡྷུ་རའི་ཐིགས་ལེ་བྱུགས་པ། སྤྱི་བོར་མི་བསྐྱོད་རྒྱལ་པོས་རྒྱས་བཏབ་པ། ཕྱག་གཡས་
ཀྱི་དང་པོས་རྡོ་རྗེ་གྲི་གུག་དང༌། གཡོན་དང་པོས་ཐོད་པ་དགྲ་བགེགས་ཀྱི་ཤ་ཁྲག་གིས་གང་
བ་ཐུགས་ཁར་སྟེང་འོག་ཏུ་འཛིན་པ། ཕྱག་གཡས་བར་པས་ཐོད་སྐམ་གྱི་ཕྲེང་བ། ཐ་མས་ཌ་
མ་རུ་དྲག་ཏུ་འཁྲོལ་བ། གཡོན་གཉིས་པ་ན་མདུང་རྩེ་གསུམ་པ། ཐ་མ་ན་རྡོ་རྗེ་ཞགས་པ་ནག་
པོ་བསྣམས་པ། ཞབས་གཉིས་སྲིད་གསུམ་རྣམ་པར་གནོན་པའི་ཤུགས་ཅན་མཉམ་པའི་
སྟབས་ཀྱིས་བགེགས་ཀྱི་རྒྱལ་པོ་གནོན་ཞིང་བརྫིས་པ། སྟག་ལྤགས་ཀྱི་ཤམ་ཐབས་ལ་དར་
ལྗང་ཁུའི་སྐེ་རགས་བཅིངས་པ། ཀླུ་ཆེན་པོའི་རྒྱན་གྱིས་བརྒྱན་པ་སྟེ། སྦྲུལ་སྔོན་པོས་དབུ་སྐྲ་
བཅིངས་ཤིང༌། དམར་པོའི་སྙན་ཆ། ཁྲ་བོའི་དཔུང་བརྒྱན། དཀར་པོའི་མགུལ་རྒྱན། སེར་
པོའི་ལག་གདུབ། ལྗང་ཁུའི་དོ་ཤལ། དཀར་པོའི་རྐང་གདུབ་དང༌། སྐེ་རགས་ཅན། ཕྱག་
ཞབས་ཐམས་ཅད་ལ་དྲིལ་བུ་གཡེར་ཁའི་འཕྲེང་བ་དང་ལྡན་པ། སྦོམ་ཐུང་ལྟོ་བ་རྒྱས་ཤིང་
ཡན་ལག་ཧྲགས་པ། བཟོད་པར་དཀའ་བའི་གཟི་བརྗིད་མཐའ་ཡས་པ། མི་མགོ་སྐམ་པོ་
ལྔའི་དབུ་བརྒྱན་དང༌། རློན་པ་ཁྲག་འཛག་པ་ལྔ་བཅུའི་དོ་ཤལ་བྱས་པ། རུས་པའི་རྒྱན་དྲུག་
གིས་མཛེས་པ། རིན་པོ་ཆེའི་དབུ་རྒྱན་ཅན། ཧ་ཧ་དང༌། ཧཱུཾ་ཧཱུཾ་ཕཊ་ཕཊ་ལ་སོགས་པ་འཇིགས་
པའི་ང་རོ་འབྲུག་ལྟར་སྒྲོགས་པས། བདུད་དང་དགྲ་བགེགས་ཐམས་ཅད་རླག་པར་མཛད་པ།
བསྐལ་པའི་མེ་ལྟ་བུའི་ཡེ་ཤེས་ཀྱི་མེ་དཔུང་འབར་བའི་དབུས་ན་བཞུགས་ཤིང༌། ཙན་དན་གྱི་
སྡོང་པོ་ལ་རྒྱབ་བརྟེན་པའོ། །དེའི་གཡོན་དུ་ཁྲག་ཞག་འཁྲུགས་པའི་རྒྱ་མཚོའི་དབུས་སུ།
བྷྱོཿལས་དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ་སྐུ་མདོག་ནག་མོ་རྔམ་ཞིང་ཁྲོས་
པ་ཕྱག་གཡས་ཀྱིས་བདུད་ཀྱི་ཁྲམ་ཤིང་ནག་པོ་འཕྱར་ཞིང༌། གཡོན་ནད་ཀྱི་རྐྱལ་བ་འཛིན་

པ། ཆིབས་ཀྱི་སྔ་ལོང་ལ་ཤོ་རྡེའུ་དཀར་ནག་དང༌། བྱང་དམར་ཁྲེས་པོ། ཕྱི་ལོང་ལ་མཚོན་གྱི་
གྲུ་གུ་སྟེ་སྤྲུལ་པའི་མཚོན་ཆ་ལྔ་དང་བཅས་པ། སྤྱན་གསུམ་མཆེ་གཙིགས་ཁྲོ་གཉེར་བསྡུས་
པ། དབུ་སྐྲ་གྱེན་དུ་འཁྱིལ་ཞིང་སྤྱི་བོར་རྨ་བྱའི་མདོངས་ཀྱིས་བརྒྱན་པ། ལྟེ་བ་ནས་ཉི་མ་དང༌།
སྤྱི་གཙུག་ནས་ཟླ་བ་འཆར་བ། དྲེའུ་རྟ་རྐང་གསུམ་ལ་ཆིབས་པ། སྲིན་པོའི་ཡ་མགལ་ལ་སྒའི་
སྔ་རུ་བྱས་ཤིང༌། མ་མགལ་ལ་ཕྱི་རུ་བྱས་པ། གླང་པོ་ཆེའི་ཀོ་བས་སྟོད་གཡོགས་ཤིང༌། བ་
གླང་གི་ཀོ་བས་སྨད་གཡོགས་པ། རེ་ལྡེའི་ཤམ་ཐབས་དང༌། གོས་ནག་གསོལ་བ། རུས་པའི་
རྒྱན་དང༌། མི་མགོའི་དབུ་རྒྱན་དང༌། དོ་ཤལ། སྙན་གཡས་པ་ལ་དུག་སྦྲུལ། གཡོན་པ་ལ་
སེང་གེས་བརྒྱན་པ། མེ་དཔུང་དང་རླུང་ནག་འཚུབ་མར་འཚུབ་པའི་དབུས་ན་བཞུགས་ཤིང་
འཁོར་ཤ་ཟ་དང༌། མ་མོ་མཁའ་འགྲོ་འབུམ་སྡེས་བསྐོར་བའོ། །གཙོ་བོའི་མདུན་དུ་ཀྵཾ་ལས་
གནོད་སྦྱིན་ཀྵེ་ཏྲ་པཱ་ལ་སྐུ་མདོག་མཐིང་ནག་ཁ་གདངས་ཤིང་མཆེ་བ་གཙིགས་ནས་དགྲ་ལ་
འོ་དོད་འབོད་པ། ཤངས་ནས་དུས་མཐའི་རླུང་ལྡང་བ། ཕྱག་གཡས་པས་གྲི་གུག་ནམ་མཁའ་
ལ་འཕྱར་བས་ལྷ་དང་ལྷ་མིན་ཐམས་ཅད་སྐྲག་པར་བྱེད་པ། གཡོན་ཐོད་ཁྲག་དགྲ་བགེགས་
ཀྱི་སྙིང་དང་བཅས་པ་གཙོ་བོའི་ཞལ་དུ་སྟོབ་པ། དོམ་ནག་སྨྱོན་པ་ལ་{ཕྱིབས[ཆིབས]་པ།
འཁོར་གནོད་སྦྱིན་གདུག་པའི་ཚོགས་ཀྱིས་བསྐོར་བ། གཡས་སུ་ཧཱུཾ་ལས་དབང་ཕྱུག་ཛི་ན་མི་
དྲ། སྐུ་མདོག་དམར་ནག་སྲིན་པོ་ཁྲོས་པའི་གཟུགས་ཅན། ཞལ་ནས་དུག་དང་ཁྲག་གི་ཆར་
འབེབས་པ། ཕྱག་གཡས་ཌཱ་མ་རུ་དྲག་ཏུ་འཁྲོལ་ཞིང༌། གཡོན་སྡིགས་མཛུབ་ཀྱི་རྩེ་ལ་མེ་
འབར་བ། འཁོར་གཟའ་དང་སྲིན་པོའི་ཚོགས་ཀྱིས་བསྐོར་བ། རྒྱབ་ཏུ་ཊཾ་ལས་གཤིན་རྗེ་
ཊཀྐི་རཱ་ཛ་སྐུ་མདོག་ནག་པོ་མིའི་ཤ་ཁྲག་ལ་ཆེས་རྔམས་པ། ཕྱག་གཡས་རྒྱུ་མའི་ཞགས་པ་
དགྲ་ལ་འཕེན་ཞིང༌། གཡོན་སྡིགས་མཛུབ་གནོད་བྱེད་ལ་སྡིགས་པ་གཤིན་རྗེའི་ཚོགས་ཀྱིས་
ཡོངས་སུ་བསྐོར་བ། གསུམ་ཀའང་རུས་པའི་རྒྱན་གྱིས་བརྒྱན་ཞིང༌། སྟག་ལྤགས་ཀྱི་ཤམ་

ཐབས་ཅན། གཡོན་དུ་ཧཱུཾ་ལས་བདུད་མགོན་ཆེན་པོ་ཏྲཀྴད་སྐུ་མདོག་དུས་མཐའི་སྤྲིན་ལྟར་
གནག་པ། ཕྱག་གཡས་རུ་མཚོན་མདུང་དམར་རྩེ་གསུམ་པ་དགྲ་བོའི་སྙིང་ཁར་བསྣུན་པ།
གཡོན་ཐོད་པ་ཁྲག་གིས་གང་བ་ཞལ་དུ་གསོལ་བ། ཡ་སོས་མ་མཆུ་མནན་ཞིང་མཆེ་བ་
གཙིགས་པ། དར་ནག་གི་འཇོལ་བེར་མུན་པའི་གཡུང་དྲུང་རིས་དང༌། སག་ཏིའི་ལྷམ་ཡུ་
རིངས་གསོལ་བ། གསེར་གྱི་སྐ་རགས་བཅིངས་པ། བདུད་རྟ་ནག་པོ་རྟིང་དཀར་ལ་ཆིབས་
པ། འཁོར་ལྷ་དང་བདུད་དམག་གི་ཚོགས་དཔག་ཏུ་མེད་པས་བསྐོར་བ། བཞི་ཀའང་དམར་
ལ་ཟླུམ་པའི་སྤྱན་གསུམ་དགྲ་བགེགས་ལ་སྡང་མིག་ཏུ་བལྟ་བ། མི་བཟད་པའི་མཆེ་བ་རྣམ་
པ་བཞི་གཙིགས་པ། གཏུམ་ཞིང་ཁྲོས་ལ་ཆེར་འཁྲུགས་པ་སྦོམ་ཐུང་མི་སྡུག་པའི་རྣམ་པ་ཅན།
སྨ་ར་དང་སྨིན་མ་དང་དབུ་སྐྲ་དམར་སེར་མེ་ལྟར་འབར་བ། ཐོད་སྐམ་གྱི་དབུ་བརྒྱན་དང༌།
མི་མགོ་ཁྲག་འཛག་པའི་དོ་ཤལ་ཅན། མེ་རླུང་དྲག་ཏུ་འཚུབ་པའི་ཀློང་དཀྱིལ་དུ་བཞུགས་
པའོ། །དེའི་ཕྱི་རོལ་ཏུ་ཤར་དུ་བརྒྱ་བྱིན་སེར་པོ་གླང་པོ་ཆེ་ལ་ཞོན་པ་རྡོ་རྗེ་འཛིན་པ། ཤར་
ལྷོར་མེ་ལྷ་དམར་པོ་ར་སྐྱེས་ལ་ཞོན་པ་བགྲང་འཕྲེང་འཛིན་པ། ལྷོར་གཤིན་རྗེ་སྔོན་པོ་མ་ཧེ་
ལ་ཞོན་པ་དབྱུག་ཐོ་འཛིན་པ། ལྷོ་ནུབ་ཏུ་སྲིན་པོ་སྨུག་ནག་རོ་ལངས་ལ་ཞོན་པ་རལ་གྲི་
འཛིན་པ། ནུབ་ཏུ་ཆུ་ལྷ་དཀར་པོ་ཆུ་སྲིན་ལ་ཞོན་པ་སྦྲུལ་ཞགས་འཛིན་པ། ནུབ་བྱང་དུ་རླུང་
ལྷ་ལྗང་ཁུ་ཤ་བ་ལ་ཞོན་པ་བ་དན་འཛིན་པ། བྱང་དུ་གནོད་སྦྱིན་སེར་པོ་རྟ་ལ་ཞོན་པ་ནོར་
བུས་མཚན་པའི་བེ་ཅོན་འཛིན་པ། བྱང་ཤར་དུ་འབྱུང་པོ་དཀར་པོ་གླང་ལ་ཞོན་པ་རྩེ་གསུམ་
འཛིན་པ་ལྷ་མོ་གཽ་རི་ལ་འཁྱུད་པ། སྟེང་དུ་ཚངས་པ་སེར་པོ་ངང་པ་ལ་ཞོན་པ་བུམ་པ་འཛིན་
པ། འོག་ཏུ་ས་བདག་ནག་པོ་ཕག་པ་ལ་ཞོན་པ་རིན་པོ་ཆེ་འབར་བ་འཛིན་པ། ཐམས་ཅད་
ཀྱང་རང་རང་གི་རིགས་མཚུངས་འབུམ་འབུམ་གྱིས་ཡོངས་སུ་བསྐོར་བ་ཕྱག་གཡོན་པས་
གཙོ་བོ་ལ་འདུད་པའོ། །གཞན་ཡང་མཧཱ་དེ་བ་ལ་སོགས་པ་ལྷ་ཆེན་པོ་བརྒྱད། ནོར་རྒྱས་ལ་

སོགས་པ་ཀླུ་ཆེན་པོ་བརྒྱད། ཉི་མ་ལ་སོགས་པ་གཟའ་ཆེན་པོ་བརྒྱད། དྲག་པོ་ལ་སོགས་པ་
འཇིགས་བྱེད་ཆེན་པོ་དགུ སྨིན་དྲུག་ལ་སོགས་པ་རྒྱུ་སྐར་ཉི་ཤུ་རྩ་བརྒྱད། ཡུལ་འཁོར་བསྲུང་
ལ་སོགས་པ་རྒྱལ་པོ་ཆེན་པོ་བཞི་སྟེ། གཙང་རིགས་ཀྱི་མགོན་པོ་བདུན་ཅུ་རྩ་ལྔ་པོ་ཐམས་
ཅད་ཀྱང་འཁོར་བྱེ་བ་བྱེ་བའི་ཚོགས་ཀྱིས་བསྐོར་བ། དེའི་ཕྱི་རོལ་དུ་འཁོར་དམ་ཅན་རྒྱ་
མཚོའི་དམག་ཚོགས་ལྷ་མ་སྲིན་སྡེ་བརྒྱད་རྣམས་ཤ་ལ་དགའ་བ་ཁྲག་ལ་རོལ་བ། སྙིང་རྗེ་
མེད་པ། ཁ་གདངས་པ། མིག་རྩ་དམར་བ། མཆེ་བ་གཙིགས་པ། བཞིན་བསྡུས་པ། གཏུམ་
ཞིང་འཇིགས་ལ་མི་སྡུག་པའི་རྣམ་པ་ཅན། ལག་ན་གདུག་པའི་མཚོན་ཆ་སྣ་ཚོགས་པ་ཐོགས་
པ། སྐད་ཅིག་ལ་སྐྱེ་འགྲོ་ཐམས་ཅད་ཀྱི་སྲོག་དབུགས་བསྡུད་པ། གནོད་སྦྱིན་དང༌། སྲིན་པོ་
དང༌། ཤ་ཟ་དང༌། གཤིན་རྗེ་དང༌། བདུད་དང༌། མ་མོའི་ཆ་ལུགས་ཅན། ས་གཞི་བར་སྣང་
ནམ་མཁའི་དབྱིངས་ཐམས་ཅད་ཡོངས་སུ་གང་བ། ཐམས་ཅད་ཀྱང་སྒྲུབ་པ་པོའི་རེ་འདོད་
ཚུལ་བཞིན་དུ་སྐོང་བར་མཛད་པའོ། །དེ་ཐམས་ཅད་ཀྱི་དཔྲལ་བར་ཨོཾ་དཀར་པོ། མགྲིན་པར་
ཨཱཿདམར་པོ། ཐུགས་ཀར་ཧཱུཾ་སྔོན་པོ། རང་གི་ཐུགས་ཀའི་ཧཱུཾ་ལས་འོད་ཟེར་འཕྲོས། ཤར་ལྷོ་
དུར་ཁྲོད་ཆེན་པོ་བསིལ་བའི་ཚལ། ཙན་དན་གྱི་ཤིང་རྐང་གཅིག་པའི་དྲུང་ནས། མྱུར་མཛད་
ཡེ་ཤེས་ཀྱི་མགོན་པོ་ཕྱག་དྲུག་པ་སྟེང་ན་རྩ་བརྒྱུད་ཀྱི་བླ་མ། གཡས་ན་དཔའ་བོ་ངར་དང་
བཅས་ཤིང༌། གཡོན་ན་དཔའ་མོ་འཛུམ་དང་བཅས་པ་བཀའ་སྡོད་ཞིང་སྐྱོང་ཕོ་ཉ་དམ་ཅན་རྒྱ་
མཚོའི་དམག་ཚོགས་དང་བཅས་པ་ཐམས་ཅད་སྐད་ཅིག་དེ་ཉིད་ལ་ཌཱ་མ་རུ་དང་དྲིལ་བུ་
གཡེར་ཁའི་སྒྲ་སིལ་ལི་ལི། ཁྲོལ་ལོ་ལོ། །འུར་འུར། ཆེམ་ཆེམ་དུ་བྱོན་པར་གྱུར། ཧཱུཾ། དད་པ་
དང་ནི་དམ་ཚིག་གིས། །ཚུར་གཤེགས་མཧཱ་ཀ་ལ་ཆེ། །དཔལ་ལྡན་མགོན་པོ་འཁོར་དང་
བཅས། །དཀྱིལ་འཁོར་གནས་འདིར་གཤེགས་སུ་གསོལ། །ཀྵེ་ཏྲ་པཱ་ལ་ལ་སོགས་པ། །འཁོར་
གྱི་བཀའ་ཉན་གནོད་སྦྱིན་ཚོགས། །བསྟན་པ་བསྲུང་བར་ཞལ་བཞེས་པའི། །དམ་ཅན་རྒྱ་

མཚོ་གཤེགས་སུ་གསོལ། །དཀྱིལ་འཁོར་གནས་འདིར་གཤེགས་ནས་ཀྱང༌། །རྒྱན་གྱི་གཏོར་
མ་འདི་བཞེས་པ། །རྟག་དང་མཚན་མ་སྟོན་པ་དང༌། །བཅོལ་པའི་འཕྲིན་ལས་སྒྲུབ་པར་
མཛོད། །ཨོཾ་བཛྲ་མཧཱ་ཀཱ་ལ་ས་པ་རི་ཝཱ་ར་ཀྵིཾ། ཀྵིཾ་རིང་པོ་ཉི་ཤུ་རྩ་གཅིག་བརྗོད། དེ་ནས་ཀྵིཾ་གི་གནས་སུ། ཨེ་
ཧྱེ་ཧི་བཅུག་པ་དང༌། བཛྲ་ས་མཱ་ཛཿ བཅུག་པ་ལན་གསུམ་གསུམ་བརྗོད་པས། མྱུར་མཛད་འཁོར་བཅས་སྤྱན་དྲངས། ཧཱུཾ་
རྡོ་རྗེ་འཆང་གི་སྤྱན་སྔ་རུ། །ཇི་ལྟར་ཁས་བླངས་དམ་བཅས་ལྟར། །བྱིན་གྱིས་བརླབས་པའི་
གནས་འདི་རུ། །དྲག་པོའི་ལས་ལ་སྤྱན་འདྲེན་གཤེགས། ཛཿཧཱུཾ་བཾ་ཧོཿ གཉིས་སུ་མེད་པར་
ཐིམ། པདྨ་ཀ་མ་ལ་ཡེ་སྟྭཾ། རྟེན་ཅིང་འབྲེལ་བར་འབྱུང་བ་ཡི། །ལྷ་རྫས་བཟང་པོའི་མཆོད་
ཡོན་འདི། །མགོན་པོ་འཁོར་དང་བཅས་ལ་འབུལ། །བསྟན་པ་བསྲུང་ཕྱིར་བཞེས་སུ་གསོལ། །
ཨོཾ་ཤྲཱི་མཧཱ་ཀཱ་ལ་ཡ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཧཱུཾ་སྭཱཧཱ། དེ་བཞིན་དུ། ཞབས་བསིལ། པཱདྱཾ། མེ་
ཏོག པུཥྤེ། བདུག་སྤོས། དྷཱུ་པེ། སྣང་གསལ། ཨཱ་ལོ་ཀེདྲི་ཆབ། གྷནྡྷེ། ཞལ་ཟས། ནཻ་ཝེ་ཏེ།
རོལ་མོ། ཤཔྟ། སྙིང་པོའི་མཐར་འབྲུ་གསུམ་བཏགས་ལ་ནང་མཆོད་འབུལ། ཆོས་དབྱིངས་ངང་ལས་མ་གཡོས་
ཀྱང༌། །གདུག་པ་འདུལ་ཕྱིར་ཁྲོས་པའི་སྐུ། །བསྟན་པའི་རུ་ཊ་འཇོམས་མཛད་པའི། །ནག་པོ་
ཆེ་ལ་ཕྱག་འཚལ་ལོ། །དེ་ནས་རྒྱུན་གྱི་ཉམས་ལེན་གཏོར་ཆོག་ཙམ་བྱ་བར་འདོད་ན། འོག་གི་གཏོར་མ་འབུལ་བ་མན་
ཆད་ཙམ་བྱས་པས་ཀྱང་རུང་ལ། ཡང་བླ་མ་མགོན་པོ་དབྱེར་མེད་དང༌། གྲིལ་སེལ་དང༌། གནད་དབབ་ཀྱི་བཀའ་ལེགས་པར་ཐོབ་
ཅིང༌། དེ་དག་གི་དོན་ཉམས་སུ་ལེན་པར་འདོད་ན། དམིགས་པ་དང་གནད་རྒྱས་པ་རྣམས་མན་ངག་ལྟར་ཤེས་པར་བྱས་ལ། དང་
པོ་བླ་མ་མགོན་པོའི་གསོལ་འདེབས་ནི། མགོན་པོའི་དབུ་གཙུག་ཏུ་དྲིན་ཅན་རྩ་བའི་བླ་མ་སྐུ་མདོག་སེར་
པོ་ཉི་མ་འབུམ་གྱི་གཟི་བརྗིད་དང་ལྡན་པ། ཕྱག་གཡས་ཡིད་བཞིན་གྱི་ནོར་བུ་ཐུགས་ཀར་
གཏོད་ཅིང༌། གཡོན་གསེར་གྱི་དྲིལ་བུ་དཀུར་བརྟེན་པ། རྡོ་རྗེའི་སྐྱིལ་ཀྲུང་གིས་བཞུགས་ཤིང་
རྒྱན་ཐམས་ཅད་ཀྱིས་བརྒྱན་པ། རྡོ་རྗེ་འཆང་ནས་བརྩམས་ཏེ་བརྒྱུད་པའི་བླ་མ་ཐམས་ཅད་
ཀྱི་ངོ་བོར་གྱུར་པ། བླ་མའི་སྐུ་ལས་འོད་འཕྲོས། མགོན་པོ་འོད་དང་བདེ་བའི་རང་བཞིན་དུ་

འུར་འུར། སིལ་སིལ་གར་མཛད། མགོན་པོ་ལས་འོད་འཕྲོས། བླ་མའི་སྐུ་ལ་ཐིམ་པས། བླ་མ་
འོད་དང་བདེ་བའི་རང་བཞིན་དུ་གྱུར། དྲིལ་བུ་གཡེར་བའི་སྒྲ་སིལ་སིལ། ཁྲོལ་ཁྲོལ་གར་
མཛད་བླ་མ་ཉིད་མགོན་པོ། མགོན་པོ་ཉིད་བླ་མ། བླ་མ་དང་མགོན་པོ་དབྱེར་མེད་པར་གྱུར།
བདག་དང་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་བླ་མ་མགོན་པོ་དབྱེར་
མེད་ལ་གསོལ་བ་འདེབས་སོ། །མགོན་པོ་བླ་མ་དབྱེར་མེད་ལ་གསོལ་བ་འདེབས་སོ། །དྲིན་
ཅན་རྩ་བའི་བླ་མ་ལ་གསོལ་བ་འདེབས་སོ། ཁྱབ་བདག་རྡོ་རྗེ་འཆང་ཆེན་ལ་གསོལ་བ་
འདེབས་སོ། །དཔལ་ལྡན་ཤཱ་བཱ་རི་དབང་ཕྱུག་ལ་གསོལ་བ་འདེབས་སོ། །མངའ་བདག་མཻ་ཏྲི་
བ་ཆེན་པོ་ལ་གསོལ་བ་འདེབས་སོ། །གྲུབ་ཆེན་རཱ་ཧུ་ལ་ཆེན་པོ་ལ་གསོལ་བ་འདེབས་སོ། །
མཁས་གྲུབ་ཁྱུང་པོ་རྣལ་འབྱོར་ལ་གསོལ་བ་འདེབས་སོ། །མཉམ་མེད་རིན་ཆེན་བརྩོན་
འགྲུས་ལ་གསོལ་བ་འདེབས་སོ། །རྟོགས་ལྡན་ཞང་སྒོམ་ཆོས་སེང་ལ་གསོལ་བ་འདེབས་སོ། །
དབོན་སྟོན་སྐྱེར་སྒང་བ་ཆེན་པོ་ལ་གསོལ་བ་འདེབས་སོ། །སྙན་སྟོན་སྦས་པའི་རྣལ་འབྱོར་
ལ་གསོལ་བ་འདེབས་སོ། །འགྲོ་མགོན་སངས་རྒྱས་སྟོན་པ་ལ་གསོལ་བ་འདེབས་སོ། །
མཁས་གྲུབ་ཤངས་སྟོན་ཆོས་རྗེ་ལ་གསོལ་བ་འདེབས་སོ། ཁྱུང་པོ་ཚུལ་ཁྲིམས་མགོན་པོ་ལ་
གསོལ་བ་འདེབས་སོ། །བྱ་བྲལ་རི་ཁྲོད་རས་ཆེན་ལ་གསོལ་བ་འདེབས་སོ། །མཁྱེན་ལྡན་
ཤངས་པ་དཀར་པོ་ལ་གསོལ་བ་འདེབས་སོ། །མཉམ་མེད་སངས་རྒྱས་དཔལ་བཟང་ལ་
གསོལ་བ་འདེབས་སོ། །གྲུབ་ཆེན་ནམ་མཁའ་རྒྱལ་མཚན་ལ་གསོལ་བ་འདེབས་སོ། །རྒྱ་
སྒོམ་ལེགས་པ་རྒྱལ་མཚན་ལ་གསོལ་བ་འདེབས་སོ། །རྗེ་བཙུན་ཀུན་དགའ་གྲོལ་མཆོག་ལ་
གསོལ་བ་འདེབས་སོ། །རྗེ་བཙུན་ལྷ་དབང་གྲགས་པ་ལ་གསོལ་བ་འདེབས་སོ། །འཇམ་
དབྱངས་ཀུན་དགའ་སྙིང་པོ་ལ་གསོལ་བ་འདེབས་སོ། །ན་མོ་བུདྡྷཱ་ཡ། ན་མོ་གུ་རུ་ཧེ། བཛྲ་བཱི་
ར་བཱི་རི་ཎེ། ཤྲཱི་ཌཱ་ཀ་ཌཱ་ཀི་ནཱི། ཛོ་ག་ཛོ་གི་ནཱི། སརྦ་བུདྡྷ་བོ་དྷི་སཏྭ་ཡ་ཤ་རཱ་ཎཱི། གཙྪ་མི། ཀྱཻ།

ཕྱོགས་བཅུ་དུས་གསུམ་ན་བཞུགས་པའི་རྩ་བ་དང་བརྒྱུད་པའི་བླ་མ་དམ་པ་རྣམས་ཀྱི་བྱིན་
གྱིས་རློབས་ཤིག ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱིས་བྱིན་གྱིས་རློབས་ཤིག
དཔའ་བོ་དང་དཔའ་མོ་རྣལ་འབྱོར་མ་རྣམས་ཀྱིས་བྱིན་གྱིས་རློབས་ཤིག སངས་རྒྱས་དང་
བྱང་ཆུབ་སེམས་དཔའ་ཐམས་ཅད་ཀྱི་བྱིན་གྱིས་རློབས་ཤིག དཔལ་ཡེ་ཤེས་ཀྱི་མགོན་པོ་
ཕྱག་དྲུག་པའི་ལྷ་ཚོགས་ཡེ་ཤེས་ལ་སྒྲིབ་པ་མི་མངའ་བ། ཐུགས་རྗེ་ལ་ཕྱི་བཤོལ་མི་མངའ་
བ། མཐུ་དང་ནུས་པ་ལ་ཐོགས་པ་མི་མངའ་བ། བྱིན་རླབས་ལ་རྒྱང་རིང་ཐུང་མི་མངའ་བ་ཁྱེད་
རྣམས་ཀྱི་སྐུའི་སྒོ་ནས་བྱིན་གྱིས་རློབས་ཤིག །གསུང་གི་སྒོ་ནས་བྱིན་གྱིས་རློབས་ཤིག
ཐུགས་ཀྱི་སྒོ་ནས་བྱིན་གྱིས་རློབས་ཤིག སྐུ་གསུང་ཐུགས་ཡོན་ཏན་འཕྲིན་ལས་མི་ཟད་པའི་
སྒོ་ནས་བྱིན་གྱིས་རློབས་ཤིག །ད་ལྟ་ཉིད་དུ་བྱིན་གྱིས་རློབས་ཤིག མྱུར་བ་ཉིད་དུ་བྱིན་གྱིས་
རློབས་ཤིག །འདུག་ས་འདི་ཉིད་དུ་བྱིན་གྱིས་རློབས་ཤིག བླ་མ་མགོན་པོ་དབྱེར་མེད་ལ།
བདག་ནི་དད་པས་གསོལ་འདེབས་ཀྱིས། བདག་དང་སེམས་ཅན་ཐམས་ཅད་ཀྱི། ཉོན་
མོངས་མ་ལུས་བསལ་བ་དང༌། དངོས་གྲུབ་མ་ལུས་སྩལ་དུ་གསོལ། །
གཉིས་པ་གྲིབ་སེལ་ནི། མགོན་པོའི་དབུ་གཙུག་ཏུ་རྩ་བའི་བླ་མ་རྡོ་རྗེ་སེམས་དཔའ་སྐུ་མདོག་
དཀར་པོ། ཕྱག་གཡས་ཤེལ་གྱི་རྡོ་རྗེ་རྩེ་ལྔ་པ་ཐུགས་ཀར་གཏོད་པ། གཡོན་པས་མཉམ་
བཞག་གི་སྟེང་དུ་ཐོད་པ་བདུད་རྩིས་གང་བ། ཞབས་སྐྱིལ་ཀྲུང་དུ་བཞུགས་པ། སྐུ་ལས་
འོད་ཟེར་དཔག་ཏུ་མེད་པ་འཕྲོ་བ། ཐུགས་ཀ་ནས་འོད་ཟེར་འཕྲོས་སངས་རྒྱས་བྱང་སེམས་
ཐམས་ཅད་སྐུ་གསུང་ཐུགས་རྡོ་རྗེའི་ལྷ་ཚོགས་ཀྱི་རྣམ་པར་སྤྱན་དྲངས། སྟེང་གི་ནམ་མཁའ་
ལ་འཁོད་པར་གྱུར། རྡོ་རྗེ་སེམས་དཔའི་ཡི་གེ་བརྒྱ་པ་ལན་ཉི་ཤུ་རྩ་གཅིག་བཟླས་པའི་མཐར། རྡོ་རྗེ་འཆང་དང་
དཔལ་ལྡན་ཤཱ་བཱ་རི། །རྒྱལ་བ་མཻ་ཏྲི་གྲུབ་ཆེན་རཱ་ཧུ་ལ། །ཨ་མི་དེ་བ་ལོ་ཀེ་ཤྭ་ར་དང༌། ཧ་ཡ་
གྲི་བ་པདྨ་འབྱུང་གནས་དཔལ། ཁྱུང་པོ་ཛོ་གི་རཏྣ་བཱིརྱ་དང༌། །དྷརྨ་སིང་ཧ་དྷརྨ་པྲཛྙཱ་དང༌། །

བཱིརྱ་སིང་ཧ་ཤངས་སྟོན་ཆོས་རྗེ་སོགས། །རིན་ཆེན་བརྒྱུད་པའི་བླ་མ་དགོངས་སུ་གསོལ། །
འགྲོ་བའི་རེ་སྐོང་ཡོན་ཏན་རབ་རྫོགས་པའི། །བརྒྱུད་ལྡན་བླ་མ་དུས་གསུམ་སངས་རྒྱས་
ལ། །དག་པ་གཉིས་ལྡན་ཆོས་སྐུར་མ་རྟོགས་པ། །འཇིག་རྟེན་རྟོག་བཅས་དབང་གྱུར་མཐོལ་
ལོ་བཤགས། སྐུ་གསུང་ཐུགས་དང་ཡོན་ཏན་ཕྲིན་ལས་དང༌། །ཕྱི་ནང་གསང་བའི་ལྷ་རྣམས་
དགོངས་སུ་གསོལ། །བདག་ཅག་ཐེག་མཆོག་སྔགས་ཀྱི་སྒོར་ཞུགས་ནས། །རྩ་བ་ཡན་ལག་
འགལ་ཉམས་མཐོལ་ལོ་བཤགས། །མཐུ་སྟོབས་ནུས་པ་འཕྲིན་ལས་ཕུན་ཚོགས་ཤིང༌། །སྐད་
ཅིག་དྲན་པས་བར་ཆད་ཐམས་ཅད་སེལ། །འདུ་འབྲལ་མེད་པར་དངོས་གྲུབ་སྟེར་མཛད་
པའི། །ཡེ་ཤེས་མགོན་པོ་ཕྱག་དྲུག་དགོངས་སུ་གསོལ། །དུར་ཁྲོད་ནགས་མཐའ་ཆུ་གླིང་བས་
མཐའ་རུ། །ཕྱི་ནང་རྟེན་དང་དམ་རྫས་ཚོགས་གྱུར་ནས། །བསྙེན་སྒྲུབ་བསྐང་བཤགས་ཚུལ་
བཞིན་མ་གྲུབ་པར། །ལེ་ལོ་གཡེང་བའི་དབང་གྱུར་མཐོལ་ལོ་བཤགས། ཁྱད་པར་གསང་
བའི་རྟེན་མཆོག་བླ་ན་མེད། །བླ་མ་མགོན་པོ་དབྱེར་མེད་བདེ་ཆེན་སྐུ། ཁྱོད་ལ་ཡིད་ཆེས་
མོས་གུས་འབྲལ་མེད་ཀྱིས། །རྣམ་རྟོག་ཆོས་སྐུར་མ་རྟོགས་མཐོལ་ལོ་བཤགས། །བདག་ནི་
མ་རིག་འཁྲུལ་པའི་དབང་གྱུར་ཏེ། །བླ་མ་མགོན་པོ་འཁོར་དང་བཅས་རྣམས་ཀྱི། །སྐུ་གསུང་
ཐུགས་དང་འགལ་བ་ཅི་མཆིས་པ། །གནོང་ཞིང་འགྱོད་པའི་སེམས་དང་བཅས་ནས་ཀྱང༌། །
ལྷ་མཆོག་ཁྱོད་ཀྱི་སྤྱན་སྔར་མཐོལ་ལོ་བཤགས། །ཡེ་ཤེས་བཀའ་སྒྲུབ་ལས་ཀྱི་ཕོ་ཉ་མཛད།
ཀྵེ་ཏྲ་པཱ་ལ་ཛི་ན་མི་ཏྲ་དང༌། ཊཀྐི་རཱ་ཛ་ཏྲཀྴད་རེ་མ་ཏི། །ཕྱོགས་སྐྱོང་བཅུ་དང་གཙང་རིགས་
དགོངས་སུ་གསོལ། །ཇི་ལྟར་ཁྱེད་ཀྱིས་ཁས་བླང་དམ་བཅས་བཞིན། །བདག་གིས་འཕྲིན་
ལས་ཡེངས་མེད་སྒྲུབ་པ་ལ། །ཡིད་ཆད་བགྱིས་ཤིང་ཤ་ཁྲག་གཏོར་ཚོགས་ཀྱིས། །གཏང་
རག་དུས་སུ་མ་ཐེངས་མཐོལ་ལོ་བཤགས། །མངོན་ཤེས་མེད་པའི་ཉེས་སྐྱོན་མ་རྟོགས་པར། །
བསྟན་པ་འཇིག་དང་བླ་མའི་སྐུ་དགྲ་ལ། །དྲག་པོའི་ལས་ཀྱིས་ཚར་གཅོད་མ་བགྱིས་པར། །

གསང་བ་བསྒྲགས་ཤིང་བྱམས་བགྱིས་མཐོལ་ལོ་བཤགས། །དམ་ཉམས་གྲིབ་ཕོག་གཏམ་
འདྲེས་ཟས་ཟོས་དང༌། །རྒྱུ་ཆུད་ཕུད་ཉམས་འགལ་འཁྲུགས་ནོར་ལ་སོགས། །ཉེས་སྐྱོན་
འཁྲུལ་པའི་ཚོགས་རྣམས་ཅི་མཆིས་པ། །གནོད་ཞིང་འགྱོད་པའི་སྒོ་ནས་མཐོལ་ལོ་བཤགས། །
སྐུའི་དམ་ཚིག་ཉམས་པ་མཐོལ་ལོ་བཤགས། །གསུང་གི་དམ་ཚིག་ཉམས་པ་མཐོལ་ལོ་
བཤགས། །ཐུགས་ཀྱི་དམ་ཚིག་ཉམས་པ་མཐོལ་ལོ་བཤགས། །རྩ་བའི་དམ་ཚིག་ཉམས་པ་
མཐོལ་ལོ་བཤགས། །ཡན་ལག་དམ་ཚིག་ཉམས་པ་མཐོལ་ལོ་བཤགས། །ཚོར་ཏེ་དམ་ཚིག་
ཉམས་པ་མཐོལ་ལོ་བཤགས། །མ་ཚོར་དམ་ཚིག་ཉམས་པ་མཐོལ་ལོ་བཤགས། །ཉམས་
གྲིབ་དག་ཕྱིར་བཤགས་པ་འདི་བྱས་པས། །བླ་མ་མགོན་པོ་འཁོར་དང་བཅས་རྣམས་ཀྱིས། །
ཕ་མ་བུ་ཚ་བཞིན་དུ་བཟོད་བཞེས་ལ། །དངོས་གྲུབ་ཐམས་ཅད་དུས་འདིར་སྩལ་དུ་གསོལ། །
བཤགས་དང་བཤགས་པར་བྱ་བ་མ་དམིགས་ཀྱང༌། །རྣམ་པར་རྟོག་པའི་བག་ཆགས་དག་
བྱའི་ཕྱིར། །རྗེ་བཙུན་དམ་པ་ཡུལ་གྱི་མཆོག་རྣམས་ལ། །རབ་ཏུ་བཤགས་པས་བདེ་ཆེན་ཐོབ་
གྱུར་ཅིག །
གསུམ་པ་གནད་དབབ་ནི། མགོན་པོའི་དབུ་གཙུག་གི་དྲིན་ཅན་རྩ་བའི་བླ་མ་དེ་ཉིད། སྐུ་མདོག་
དམར་པོ་གཡས་ཐོད་པའི་ཌ་མ་རུ་འཁྲོལ་ཞིང༌། གཡོན་བདུད་རྩིས་གང་བའི་ཐོད་པ་ཐུགས་
ཀར་འཛིན་པ། བཟོད་པར་དཀའ་བའི་གཟི་བརྗིད་ཅན། སྒེག་ཅིང་ལང་མཚོ་ལ་བབ་པ།
ཆགས་པའི་ཉམས་ཅན། སྤྱན་གཟིགས་པ་ཙམ་གྱིས་མཁའ་འགྲོ་དང་སྲིད་གསུམ་དབང་དུ་
བསྡུད་པ། སྐྱིལ་ཀྲུང་གིས་བཞུགས་པ་མགོན་པོའི་དཔྲལ་བའི་སིནྡྷུ་རའི་ཐིག་ལེ་གྲུ་གསུམ་གྱི་
སྟེང་ན་ཡི་གེ་ཧྲཱིཿདམར་པོ་འཕགས་པ་འཇིག་རྟེན་དབང་ཕྱུག་གི་ངོ་བོ་བཅུ་གསུམ་ཡོངས་སུ་
གྱུར་པ་ལས། གསང་བའི་མཁའ་འགྲོ་མ་དམར་མོ་ལང་མཚོ་མ། ཞལ་གཅིག་ཕྱག་གཉིས་མ།
གཡས་ཅང་ཏེའུ། གཡོན་ཐོད་པ་བདུད་རྩིས་གང་བ་འཛིན་པ། ཞབས་གཡས་བསྐུམ་གཡོན་

བརྐྱངས་པའི་གར་སྟབས་ཅན། སྤྱན་གསུམ་ནམ་མཁའ་ལ་ཧྲིག་ཧྲིག་གཟིགས་ཤིང་གར་
མཛད་པ་བཅུ་གསུམ་སྒྲོལ་མའི་ངོ་བོ། ཁམས་གསུམ་གྱི་སེམས་ཅན་ཐམས་ཅད་བདག་གི་
དབང་དུ་བསྡུས། དགོས་འདོད་ཐམས་ཅད་ཆར་བཞིན་བབས་པར་གྱུར། ཨོཾ་བཛྲ་ན་ར་ཀྲིཾ་ཀྲིཾ་
ཧཱུཾ་ཧཱུཾ་ཕཊ་ཕཊ་སྭཱཧཱ། ཞེས་པ་བརྒྱ་རྩ་ལ་སོགས་པ་བཟླ། རང་གི་ཐུགས་ཀའི་ཧཱུཾ་ལས་སྔགས་ཀྱི་ཕྲེང་བ་
རྣམས་ཁ་དོག་ནག་པོ་འོད་ཟེར་དམར་པོ་འཕྲོ་བ། འཕྲེང་རྡོག་ལྟར་གནས་པ་ལ། འོད་ཟེར་སྣ་
ལྔ་འཕྲེང་ཐག་གི་ཚུལ་དུ་བརྒྱུས་པ། རང་གི་ཞལ་ནས་ཐོན། མགོན་པོ་ཞལ་དུ་ཞུགས་པ་
མགོན་པོའི་ཐུགས་ཀའི་ཧཱུཾ་ལ་ཐིམ། ཡང་ཧཱུཾ་ལས་བྱུང༌། མགོན་པོའི་ལྟེ་བ་ནས་ཐོན། བདག་
གི་ལྟེ་བར་ཞུགས་སྙིང་ཁའི་ཧཱུཾ་ལ་ཐིམ་པར་གྱུར། དེ་ལྟར་རྟག་ཏུ་འཁོར་ལོ་ལྟར་འཁོར་བར་བསམ་ལ། ཨོཾ་
བཛྲ་མཧཱ་ཀཱ་ལ་ཀྵཱིཾ་ཀྵེ་ཏྲ་བིགྷྣཱན་བི་ནཱ་ཡ་ཀ་ཧཱུཾ་ཧཱུཾ་ཕཊ། ཅེས་པ་དང༌། ཕཊ་གཉིས་དང༌། སྭཱཧཱ་བསྣན་པ་ཡི་གེ་
ཉེར་གཉིས་པ་ཡང་རུང་སྟེ། སྙིང་པོ་ཅི་འགྲུབ་བཟླས། དྲག་པོའི་བཟླས་པའི་དམིགས་པ་གསལ་བཏབ་སྟེ། ཨོཾ་ཤྲཱི་མཧཱ་ཀཱ་
ལ། ཤཱ་ས་ན། ཨུ་པ་ཧ་རི་ཎེ། ཨེ་ཥོ྅། པཥྩི་མཧཱ་ཀཱ་ལོ྅། ཨ་ཡཾ་ཨི་དཾ། རཏྣ་ཏྲཱ་ཡ། ཨ་པ་ཀཱ་རི་
ཎི། ཡ་ཏི་པྲ་ཏི་ཛྙཱ། སྨ་ར་སི་ཏ་དཱ། ཨི་དཾ་དུཥྚཾ། ཁ་ཁ། ཁཱ་ཧི་ཁཱ་ཧི། མ་ར་མ་ར། གྲྀཧྞ་གྲྀཧྞ། བནྡྟ་
བནྡྷ། ཧ་ན་ཧ་ན། ད་ཧ་ད་ཧ། པ་ཙ་པ་ཙ། དཱི་ན་མི་ཀེ་ན། མཱ་ར་ཡ་ཧཱུཾ་ཕཊ། ཞེས་པ་ནི་དྲག་སྔགས་ཏེ།
འབོད་རྦད་བསད་གསུམ་ཡང་འདི་ལ་ཚང་བར་བཞེད་དོ། །ཨོཾ་ཤྲཱི་དེ་བི་ཧཱུཾ་ཕཊ། ལྷ་མོའི་མཚན་སྔགས་སོ། །བྷྱོཿ མ་མོ་
ནག་མོ་བཻ་ཏཱ་ལཱི་སིནྡྷ་ཀུ་ལུ་ཀུ་ལུ་ཧཱུཾ་ཕཊ་སྭཱཧཱ། ལྷ་མོའི་སྙིང་པོའོ། །ཨོཾ་ཀྵེ་ཏྲ་པཱ་ལ་བིགྷྣཱན་ཧཱུཾ་ཕཊ། ཨོཾ་
ཛི་ན་མི་ཏྲ་བཱ་ཤཾ་ཀུ་རུ་ཧཱུཾ་ཕཊ། ཨོཾ་ཊཀྐི་རཱ་ཛ་ས་མ་ཡ་བྷྱོཿདུ་ཛ་ཧཱུཾ་ཕཊ། ཨོཾ་དུ་ཡོ་ག་ཛ་མཧཱ་ཀཱ་
ལ་ཏྲཀྴད་ཧཱུཾ་ཕཊ། ལས་མཁན་བཞིའི་སྙིང་པོ། །དེ་ལྟར་བཟླས་པ་ཅི་འགྲུབ་བྱས་ནས། མཐར་མགོན་པོ་འཁོར་
དང་བཅས་པའི་ལྗགས་ཧཱུཾ་ལས་བྱུང་བའི་རྡོ་རྗེ་དམར་པོའི་འོད་ཀྱི་སྦུ་གུས་གཏོར་མ་དྲངས་
ནས་གསོལ་བས་ཐུགས་རྒྱུད་ཟག་མེད་ཀྱི་བདེ་བས་ཚིམ་ནས་དགེས་པར་གྱུར། སྙིང་པོའི་མཐར།
ཨི་དཾ་བཱ་ལིཾ་ཏ། ཁ་ཁ། ཁཱ་ཧི་ཁཱ་ཧི་བཏགས་པའམ། ཨོཾ་བཛྲ་མཧཱ་ཀཱ་ལ་ཀྵིཾ་ཀྵེ་ཏྲ་བིགྷྣཱན་བི་ནཱ་ཡ་

ཀ་ཏྲཀ་རག་མོ། བཱ་ལིཾ་ཏ་མཾ་ས། རཀྟ་རུ་ཏི། ཁ་ཁ། ཁཱ་ཧི་ཁཱ་ཧི། དེ་བཞིན་དུ་འཁོར་རྣམས་ལ་སྙིང་པོའི་
མཐར། ཨི་དཾ་བཱ་ལིཾ་ཏ་ཁ་ཁ། ཁཱ་ཧི་ཁཱ་ཧི། ཞེས་པ་བཏགས་ལ་ལན་གསུམ་གསུམ་གྱིས་ཕུལ། མཧཱ་ཀཱ་ལ་ས་པཱ་
རི་ཝཱ་ར་ཨརྒྷཾ་སོགས་ཀྱིས་ཕྱི་མཆོད། གོང་ལྟར་ནང་མཆོད་ཕུལ་ལ། ཧཱུཾ་མྱུར་མཛད་སྤྱན་རས་གཟིགས་ལ་
ཕྱག་འཚལ་ལོ། །ཞབས་གདུབ་དང་བཅས་བི་ནཱ་ཡ་ཀ་མནན། །ནག་པོ་ཆེན་པོ་སྟག་གི་ཤམ་
ཐབས་ཅན། ཕྱག་དྲུག་སྦྲུལ་གྱི་རྒྱན་གྱིས་རྣམ་པར་བརྒྱན། །གཡས་པ་གྲི་གུག་བར་པ་འཕྲེང་
བ་འཛིན། །ཐ་མ་ཌཱ་མ་རུ་ནི་དྲག་ཏུ་འཁྲོལ། །གཡོན་པ་ཐོད་པ་དང་ནི་མདུང་རྩེ་གསུམ། །དེ་
བཞིན་ཞགས་པ་བཟུང་ནས་འཆིང་བར་བྱེད། །དྲག་པོའི་ཞལ་གདངས་མཆེ་བ་རྣམ་པར་
གཙིགས། །སྤྱན་གསུམ་དྲག་པོའི་དབུ་སྐྲ་གྱེན་དུ་འབར། །དཔྲལ་བར་སིནྡྷུ་ར་ཡི་ཐིག་ལེ་
བྱུགས། །སྤྱི་བོར་མི་བསྐྱོད་རྒྱལ་པོས་རྒྱས་བཏབ་བརྟན། ཁྲག་འཛག་མི་མགོ་ལྔ་བཅུའི་དོ་
ཤལ་ཅན། །རིན་ཆེན་ཐོད་སྐམ་ལྔ་ཡི་དབུ་ལ་བརྒྱན། །ཤིང་ལས་བྱོན་ནས་གཏོར་མ་ལེན་
མཛད་པའི། །དཔལ་ལྡན་ཕྱག་དྲུག་པ་ལ་ཕྱག་འཚལ་བསྟོད། །སངས་རྒྱས་བསྟན་པ་གཉན་
པོ་བསྲུང་བ་དང༌། །དཀོན་མཆོག་དབུ་འཕང་གཉན་པོ་བསྟོད་པ་དང༌། །བདག་ཅག་དཔོན་
སློབ་འཁོར་དང་བཅས་རྣམས་ཀྱི། །རྐྱེན་ངན་བར་ཆད་ཐམས་ཅད་ཞི་བ་དང༌། །ཅི་འདོད་
དངོས་གྲུབ་མྱུར་དུ་སྩལ་དུ་གསོལ། །ལང་ཀ་པུ་རི་གསུམ་བསྲེགས་ཤིང༌། །སངས་རྒྱས་
བསྟན་སྐྱོང་བདུད་དཔུང་འཇོམས། །ཞལ་གཅིག་ཕྱག་དྲུག་ནག་པོ་ཆེ། །འཇིགས་པའི་
གཟུགས་ཅན་ཁྱོད་ལ་བསྟོད། །བྷྱོཿ ཁྲག་མཚོ་ཆིལ་ཆིལ་ཁོལ་བའི་ཀློང་དཀྱིལ་ན། །མཚོ་
ཆེན་དྲེའུའི་སྟེང་ན་གཟི་བརྗིད་འབར། །མཐིག་ནག་སྐུ་ལ་ཞལ་གཅིག་ཕྱག་གཉིས་མ། །
བདུད་ཀྱི་ཁྲམ་ཤིང་ནད་ཀྱི་རྐྱལ་པ་རྣམས། །སྐུའི་སྤྲུལ་པས་སངས་རྒྱས་བསྟན་པ་བསྲུངས། །
གསུང་གི་སྤྲུལ་པས་ཁམས་གསུམ་གཡོ་བར་བྱེད། ཐུགས་ནི་མི་འགྱུར་འགྲོ་བའི་དོན་མཛད་
མ། མ་ཅིག་རེ་མ་ཏཱི་ལ་ཕྱག་འཚལ་ལོ། །ཧཱུཾ་དཔལ་ལྡན་མགོན་པོའི་ཕྱོགས་བཞིའི་བཀའ་

མཉན་པ། །ཡེ་ཤེས་བཀའ་བསྒྲུབ་ལས་ཀྱི་ཕོ་ཉ་མཛད། །མ་རུངས་ཀུན་འདུལ་སྤྲུལ་པ་སྣ་
ཚོགས་འགྱེད། །ལས་བྱེད་ཕོ་ཉ་བཞི་ལ་བདག་ཅག་བསྟོད། །དབང་པོ་གཤིན་རྗེ་ཆུ་ལྷ་གནོད་
སྦྱིན་དང༌། །མེ་ལྷ་སྲིན་པོ་རླུང་ལྷ་འབྱུང་པོ་དང༌། སྟེང་གི་ཚངས་པ་སའི་ལྷ་མོ་སྟེ། །སྤྲུལ་པའི་
ཕྱོགས་སྐྱོང་བཅུ་ལ་ཕྱག་འཚལ་བསྟོད། །དཔལ་མགོན་བདུན་བཅུ་རྩ་ལྔ་དང༌། །དམ་ཅན་རྒྱ་
མཚོ་དམག་ཚོགས་རྣམས། །ཤ་ཁྲག་གཏོར་མ་འདི་བཞེས་ལ། །རྣལ་འབྱོར་བདག་ཅག་
འཁོར་བཅས་ཀྱི། །མི་མཐུན་རྐྱེན་ངན་བར་ཆོད་སོལ། །མཐུན་པའི་དངོས་གྲུབ་སྩོལ་བ་དང༌།
བཅོལ་བའི་འཕྲིན་ལས་གྲུབ་པར་མཛོད། །ཐུན་གཏོར་ཡོད་ན་སྒྲོན་མེ་བཙུགས་ཏེ་ཁང་སྟེང་ལ་སོགས་པར་
འབུལ་ཞིང༌། དཔལ་ལྡན་མགོན་པོ་མཧཱ་ཀཱ་ལ་དང༌། །མ་གཅིག་འདོད་ཁམས་དབང་ཕྱུག་རེ་མ་
ཏི། །ལྕམ་དྲལ་ཁྱེད་ཀྱི་བཀའ་ལས་མི་འདའ་བའི། །ཀྵེ་ཏྲ་པཱ་ལ་ཛི་ན་མི་ཏྲ་དང༌། །ཊཀྐི་རཱ་ཛ་
བདུད་མགོན་ཏྲཀྴད་སོགས། །དཔལ་ལྡན་ནག་པོ་ཆེན་པོ་འཁོར་བཅས་རྣམས། །འདིར་
གཤེགས་རྒྱན་གྱི་གཏོར་མ་འདི་བཞེས་ཤིག །ཤ་ཁྲག་དམར་གྱི་གཏོར་མ་འདི་བཞེས་ཤིག།
འཛམ་བུ་ཏི་བའི་ཞལ་ཟས་འདི་བཞེས་ཅིག །ཛ་གད་དཔའ་པོའི་སྨན་ཕུང་འདི་བཞེས་ཅིག།
སྔར་བཅོལ་ལས་ཀྱི་གཏང་རག་གཉན་པོར་འབུལ། །ད་བཅོལ་ལས་ཀྱི་གསོལ་འདེབས་
གཉན་པོར་བཞེས། །འཁོར་རྣམས་བསྲུང་ཞིང་རྐྱེན་རྣམས་བཟློག་པ་དང༌། །སྡང་བའི་དགྲ་
དང་གནོད་པའི་བགེགས་ལ་སོགས། །བདུད་དང་བར་དུ་གཅོད་པ་རྣམ་མང་པོ། །ཐམས་ཅད་
རྡུལ་ཕྲན་བཞིན་དུ་བརླག་པར་མཛོད། །བསྟན་པ་རྒྱས་པའི་ལས་ནི་མྱུར་དུ་སྒྲུབས། །རྣལ་
འབྱོར་བཅོལ་བའི་འཕྲིན་ལས་སྒྲུབ་པར་མཛོད། །ཐུན་གཏོར་མེད་ན་རྒྱུན་གྱི་བསྙེན་པའི་སྐབས་སྤྱི་བཏབ་
འདི་བྱ་མི་དགོས་སོ། །ཡིག་བརྒྱ་མང་དུ་བཟླས། མ་འབྱོར་པ་དང་ཉམས་པ་དང༌། ཞེས་སོགས་དང༌། མ་རྙེད་
ཡོངས་སུ་མ་ཚང་དང༌། །གང་ཡང་ནུས་པ་མ་མཆིས་པས། །འདིར་ནི་བྱ་བ་གང་བགྱིས་པ། །
དེ་ཀུན་ཁྱེད་ཀྱིས་བཟོད་མཛད་རིགས། །བླ་མ་མགོན་པོ་དབྱེར་མེད་ལ། །བདག་ནི་གུས་

པས་སྐྱབས་སུ་མཆི། །བདག་གིས་སེམས་ཅན་ཐམས་ཅད་ཀྱི། །ཉོན་མོངས་མ་ལུས་སེལ་
པར་ཤོག །ཨོཾ་ཁྱེད་ཀྱིས་སེམས་ཅན་དོན་ཀུན་མཛད། །རྗེས་སུ་མཐུན་པའི་དངོས་གྲུབ་སྩོལ། །
སངས་རྒྱས་ཡུལ་དུ་གཤེགས་ནས་ཀྱང༌། །སླར་ཡང་འབྱོན་པར་མཛད་དུ་གསོལ། །བཛྲ་མུཿ
གཏོར་མགྲོན་ཀྱི་ཡེ་ཤེས་པ་རྣམས་རང་བཞིན་གྱི་གནས་སུ་གཤེགས། དམ་ཚིག་པ་རང་གི་སྙིང་གར་ཐིམ་པར་གྱུར། རྟེན་ཡོད་ན་
བརྟན་བཞུགས་བྱ། སྨོན་ལམ་བཏབ། ཡོན་ཏན་རབ་རྫོགས་གངས་ཀྱི་རི་བོ་བཞིན། །བྱིན་རླབས་ཆུ་
བོས་སྐལ་བཟང་ཚིམ་མཛད་ཅིང༌། །རང་སེམས་ལྷན་ཅིག་སྐྱེས་པར་སྟོན་མཛད་པའི། །ཆོས་
རྗེ་བླ་མ་མཆོག་གི་བཀྲ་ཤིས་ཤོག །སྒྲུབ་པ་པོ་ལ་བུ་བཞིན་གཟིགས་མཛད་ཅིང༌། །མི་འབྲལ་
ལུས་དང་གྲིབ་མ་ཇི་བཞིན་དུ། །དམ་ཚིག་ཅན་ལ་དངོས་གྲུབ་སྟེར་མཛད་པའི། །ཡི་དམ་ལྷ་
ཚོགས་རྣམས་ཀྱི་བཀྲ་ཤིས་ཤོག །དམ་ཅན་སྒྲུབ་པ་པོ་ཡི་རྗེས་འབྲངས་ཤིང༌། །ཞི་དང་རྒྱས་
དང་དབང་དང་མངོན་སྤྱོད་སོགས། །སྣ་ཚོགས་འཕྲིན་ལས་ཚུལ་བཞིན་སྒྲུབ་མཛད་པའི། །
ཆོས་སྐྱོང་སྲུང་མ་རྣམས་ཀྱི་བཀྲ་ཤིས་ཤོག །སྣང་སྲིད་རང་གྲོལ་སྒྱུ་མ་རྨི་ལམ་བཞིན། །བདེ་
བ་ཆེན་མོ་རྒྱུན་ཆད་མེད་པའི་ཉམས། །ཡིད་ལ་བྱར་མེད་སྟོང་གསལ་ནམ་མཁའ་དང༌། །བདེ་
ཆེན་ཕྱག་རྒྱ་ཆེན་པོའི་བཀྲ་ཤིས་ཤོག །སྒྲུབ་པ་པོ་ལ་བརྟེན་ཞིང་མཆོད་པ་དང༌། །སྐུར་བ་
འདེབས་པའི་སྐྱེ་འགྲོ་གང་ཡིན་པ། །ཐམས་ཅད་བྱང་ཆུབ་ལམ་ལ་འགོད་མཛད་པའི། །
མཉམ་མེད་བྱང་ཆུབ་སེམས་ཀྱི་བཀྲ་ཤིས་ཤོག །འཁོར་བ་མྱ་ངན་འདས་པ་ཐམས་ཅད་
ཀྱིས། །བཀྲ་ཤིས་གོ་འཕང་ཇི་སྙེད་ཡོད་པ་རྣམས། །ཕུན་སུམ་ཚོགས་པ་ཆུ་བོའི་གཞུང་བཞིན་
དུ། །སྐྱེ་འགྲོ་ཡོངས་ལ་རྟག་ཏུ་བཀྲ་ཤིས་ཤོག །བསོད་ནམས་དར་རྒྱས་རི་རྒྱལ་ལྷུན་པོ་
བཞིན། །སྙན་གྲགས་ཆེན་པོས་ནམ་མཁའ་བཞིན་དུ་ཁྱབ། །ཚེ་རིང་ནད་མེད་གཞན་དོན་
ལྷུན་གྱིས་གྲུབ། །ཡོན་ཏན་རྒྱ་མཚོ་མཆོག་གི་བཀྲ་ཤིས་ཤོག །ཅེས་བཀྲ་ཤིས་བཀའ་རྒྱ་མ་བརྗོད་དོ། །
ཡང་དཔལ་ལྡན་ལྷ་མོ་ཕྱག་བཞི་མ་ལ་མོས་ན། ཕྱག་གཡས་ན་རལ་གྲི་སྡིག་པའི་ཡུ་བ་ཅན་དང་གྲི་གུག །གཡོན་ན་ནལ་བུའི་

རྒྱལ་མཚན་དང་ཐོད་རློན་འཛིན་པ། ཡང་ན་ཕྱག་གཉིས་མ་གཡས་རལ་གྲི་འབར་བ་དང༌། གཡོན་ཐོད་ཁྲག་འཛིན་པ། གཉིས་ཀ་
ལ་ཡང་སྲིན་པོའི་མ་མགལ་སྒའི་སྔ་རུར་བྱས་པ་ཁྲམ་བམ་དང༌། མ་མགལ་ཕྱི་རུར་བྱས་པ་ལ་ནད་རྐྱལ་བཏགས་པ། སྔགས་ཀྱང་
ཕྱག་བཞི་མ་ལ། ཨོཾ་མ་མ་སརྦ་ཙ་དུར་བྷཀྵ་ཛཿ རེ་མ་ཏི་འུར་བ་འུར་བ། ས་མ་ཏྲི་ར་ཛ་ཧཱུཾ་ཧཱུཾ་ཕཊ་ཕཊ། ཕྱག་
གཉིས་མ་འདི་ལ་ཡང་གོང་དཀྱུས་ལྟར་གྱི་སྔགས་དང༌། ཨོཾ་ཏྲག་རག་མོ་རཀྟ་རུ་ཏི་ར་ཧཱུཾ་ཕཊ། ཅེས་པ་དང༌། བསྟོད་པའི་
སྐབས་སུ་ཡང་ཕྱག་གཉིས་མ་ལ། རལ་གྲི་འབར་བ་དང་ནི་ཐོད་ཁྲག་འཛིན། ཞེས་པ་དང༌། ཕྱག་བཞི་མ་ལ་ནི། མཐིང་
ནག་སྐུ་ལ་ཞལ་གཅིག་ཕྱག་བཞི་མ། །རལ་གྲི་གྲི་གུག་རྒྱལ་མཚན་ཐོད་རློན་འཛིན། །ཞེས་འདོན་པ་སྤོ། ལས་
མཁན་རྣམས་ཀྱང༌། ཀྵེ་ཏྲ་པཱ་ལ་སྨུག་ནག་དང༌། ཛི་ན་མི་ཏྲ་ཅང་ཏེ་དང་ཐོད་ཁྲག་འཛིན་པ། ཊཀྐི་རཱ་ཛ་ཅང་ཏེ་དང་སྡིགས་མཛུབ་
མཛད་པ་དང༌། བདུད་མགོན་ཕྱག་བཞི་པ། མདུང་དམར་བིང་ཆེན་ཐོ་བ་ཐོད་ཁྲག་རྣམས་འཛིན་པ་ལྟར་བྱས་ཀྱང་རུང༌། ཡང་ཛི་ན་
མི་ཏྲ་གཡས་རྫས་ཀྱིས་རྡོ་རྗེ་ཕ་ལམ་དང༌། གཡོན་གཅོད་པའི་འཁོར་ལོ་འཕེན་པའམ་ཌཱ་མ་རུ་དང་འཁོར་ལོ་འཛིན་པ། ཊཀྐི་རཱ་ཛ་
སྤུ་གྲི་དང་ཐོད་སྙིང་འཛིན་པ་ལྟར་རམ། གཤིན་རྗེ་གྲི་ཐོད་འཛིན་པ་ལྟར་ཡང་རུང༌། ཡང་ཕྱག་མཚན་དཀྱུས་ལྟར་ལས། ཛི་ན་མི་ཏྲ་
ལྗང་ཁུ་དང༌། ཊཀྐི་རཱ་ཛ་དམར་པོ་བྱས་པ་ཡང་ཡོད་དེ། དེ་དག་ཐམས་ཅད་གང་ལྟར་བྱས་ཀྱང་རུང་བའོ། །ལས་སྦྱོར་གྱི་ཚེ་བཞོན་
པ་ཅན་དུ་བྱས་ཏེ། ངེས་པར་ལྷ་མོ་དང་བདུད་མགོན་ཕྱག་བཞི་པར་བྱ། ཛི་ན་མི་ཏྲ་སེང་གེ་དང༌། ཊཀྐི་རཱ་ཛ་སྟག་ལ་ཞོན་པ། ཕྱག་
མཚན་སྔ་མ་ལྟར་རམ། སྤྱང་གི་ལ་ཆིབས་པ། ལྕགས་ཀྱུ་དང་ཞགས་པ་འཛིན་པར་བསྒོམ་ལ་གཏོར་མ་ལ་འབུལ་བ་ཡིན་ནོ། །
འཁོར་རྣམས་རྒྱས་པར་བསྐྱེད་མི་ནུས་ན། གཙོ་བོའི་མངོན་རྟོགས་ཀྱི་རྗེས་སུ་འཁོར་རྣམས་ཀྱི་མཚན་ཙམ་བརྗོད་པའམ། དམ་
ཅན་རྒྱ་མཚོའི་ཚོགས་ཀྱིས་ཡོངས་སུ་བསྐོར་བར་གྱུར། དཔྲལ་བར་ཨོཾ་ཞེས་པ་མན་ཆད་བྱ། གཏོར་ཆོག་འབྲིང་པོ་ནི། འཁོར་མི་
བསྐྱེད་པར་གཙོ་རྐྱང་བསྐྱེད་ནས་སྤྱན་འདྲེན་པ་མན་ཆད་བྱ། མཆོད་པའི་ཚིགས་བཅད་རྣམས་ཀྱང་དོར་བས་འགྲུབ་ཅིང༌། བསྡུས་
པ་ནི། དམ་ཚིག་པ་མི་བསྐྱེད་པར་ཡེ་ཤེས་པ་སྤྱན་འདྲེན་པ་ཡིན་ཏེ། རང་གི་སྙིང་ག་ནས་འོད་ཟེར་འཕྲོས་ཤར་ལྷོ་དུར་
ཁྲོད་ཆེན་པོ་བསིལ་བའི་ཚལ་ཞེས་སོགས་མན་ཆད་བྱ་སྟེ། འབྲིང་བསྡུས་གཉིས་ལ་གནད་གསུམ་གྱི་དམིགས་པ་བོར་ཏེ་
གཏོར་མ་འབུལ་བ་སོགས་བྱའོ། །བསྙེན་པའི་དུས་མ་ཡིན་པ་རྒྱུན་གྱི་བཟླས་པའི་སྐབས་ཀྱང་ཕལ་ཆེར་ཕྱི་མ་འདི་ཉིད་གཙོ་བོར་
བཟུང་ངོ༌། །བདག་བསྐྱེད་ནི། སྤྱིར་ཡི་དམ་གང་ལ་བརྟེན་ཀྱང་རུང་མོས་ཀྱི། གཙོ་བོར་ནི་བདེ་ཀྱཻ་འཇིགས་བྱེད་རྟ་མགྲིན་རྣམས་

གང་རུང་གཅིག་ལ་བརྟེན་ནས་མཛད་པར་སྣང་ངོ༌། །བདག་མདུན་དབྱེར་མེད་དུ་བྱེད་པ་དང་ཐ་དད་དུ་བྱེད་ཀྱང་མགོན་པོ་གཙོ་
རྐྱང་གི་མངོན་རྟོགས་འདི་ཉིད་དམ། གསང་བསྒྲུབ་རྒྱན་ཅན་ལ་བརྟེན་པ་སོགས་ཀྱང་མན་ངག་ཁུངས་མ་ལས་ཀྱང་འབྱུང་ཞིང༌།
ལུང་རིགས་དང་འགལ་བ་མེད་པའི་ཕྱིར་ཤིན་ཏུ་རུང་མོད་ཀྱི། འོན་ཀྱང་ལས་དང་པོ་པ་རྣམས་ཀྱིས་དཀྱུས་ལྟར་ཉམས་སུ་བླངས་
ན་མཆོག་གོ །
འདིར་སྨྲས་པ། དེ་ལྟར་བླ་མ་མགོན་པོ་དབྱེར་མེད་ཀྱི། །སྒྲུབ་ཐབས་མདོར་བསྡུས་ཙམ་ཞིག་བརྗོད་པ་འདི། །དམ་པ་སྔ་མ་
རྣམས་ཀྱིས་ཡང་ནས་ཡང༌། །གསལ་བར་མཛད་མོད་གཞན་གྱིས་བསྐུལ་བའི་ངོར། །ཤིན་ཏུ་གསལ་ཞིང་རྒྱས་བསྡུས་སྐྱོན་བྲལ་
བར། །གོ་བདེའི་ཚིགས་གིས་བརྗོད་ན་བློ་དམན་ལ། །ཕན་པར་འགྱུར་སྙམ་མོས་པ་སྣ་ཚོགས་དང༌། །མཚུངས་པའི་རིམ་པ་སོ་
སོར་བྱེ་བ་ཡིན། །དགེ་དེས་བདག་ཅག་བྱང་ཆུབ་སྒྲུབ་པ་ལ། །བར་ཆད་ཀུན་ཞི་མཐུན་རྐྱེན་ཀུན་གྲུབ་ནས། །མཆོག་དང་ཐུན་མོང་
དངོས་གྲུབ་མ་ལུས་པར། །ད་ལྟ་ཉིད་དུ་ཐོབ་པའི་རྒྱུར་གྱུར་ཅིག །གདུག་ཅིང་སྡང་སེམས་ལྡན་པ་རྣམས། །སྐད་ཅིག་ཙམ་གྱིས་
ཚར་བཅད་དེ། །ཞི་རྒྱས་དབང་དང་དྲག་པོ་ཡིས། །འཕྲིན་ལས་ཕྱོགས་བཅུར་སྤེལ་བར་ཤོག །ཅེས་པའང་མཆོག་ཏུ་གྱུར་པའི་དགེ་
བའི་བཤེས་གཉེན་མང་པོས་བསྐུལ་བའི་ངོར། རྒྱལ་ཁམས་པ་ཏཱ་ར་ནཱ་ཐས་རང་ལོ་ཉེར་བདུན་པ་ནག་པའི་ཟླ་བའི་ཡར་ངོའི་ཚེས་
བརྒྱད་ལ་ལེགས་པར་སྦྱར་བའོ།། །།ཞུས་དག བཀྲ་ཤིས་འཕེལ། དགེ་ལེགས་འཕེལ། དར་རྒྱས་འཕེལ་ལོ། །སརྦ་མངྒ་ལཾ།

༄༅། །དཔལ་ཡེ་ཤེས་ཀྱི་མགོན་པོ་ཕྱག་དྲུག་པའི་སྒྲུབ་ཐབས་
གཏོར་ཆོག་དང་བཅས་པ་བཞུགས་སོ། །
༄༅། །སྭཱ་སྟི། དཔལ་ཆེན་ཧེ་རུ་ཀ་དཔལ་ཁྲོས་པའི་སྐུ། །འཇིག་རྟེན་དབང་ཕྱུག་ཐུགས་ལས་འཁྲུངས་པ་ཡི། །བླ་མ་
མགོན་པོ་དབྱེར་མེད་ལ་བཏུད་ནས། །དེ་ཉིད་མཆོད་པའི་ཆོ་ག་མདོར་བསྡུས་བྲིས། །ཡིད་དང་མཐུན་པའི་གནས་སུ་ཉེར་འཁོ་
ཐམས་ཅད་ཚོགས་པར་བྱས་ལ། བདག་བསྐྱེད་གང་ཡང་རུང་བ་སྔོན་དུ་འགྲོ་བས། མཆོད་པ་རྣམས། ཨ་མྲྀ་ཏས་བསངས། སྭ་
བྷཱ་ཝས་སྦྱངས། སྟོང་པའི་ངང་ལས་ཨ་ལས་ཀ་པཱ་ལ་རྣམས་ཀྱི་ནང་དུ་ཧཱུཾ་ཞུ་བ་ལས། མཆོད་ཡོན་
ནས་རོལ་མོའི་བར་ནམ་མཁའི་ཁམས་ཐམས་ཅད་གང་བར་གྱུར། ཨོཾ་བཛྲ་ཨརྒྷཾ་སྭཱཧཱ་ནས་ཤཔྟ་
ཨཱཿཧཱུཾ་གི་བར་བརྗོད། ཨོཾ་སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས་རང་གི་མདུན་དུ་པཾ་ལས་སྣ་
ཚོགས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་གཾ་ལས་ཚོགས་ཀྱི་བདག་པོ་སྐུ་
མདོག་དཀར་པོ་སྤྱན་གསུམ་པ་གླང་པོའི་གདོང་ཅན། གཡས་ལ་ཕུག་ལོ་མ་དང་བཅས་པ་
གསོལ་ཞིང༌། གཡོན་ཐོད་པ་བསྣམས་པ། དར་དང་རིན་པོ་ཆེས་བརྒྱན་པ་ཉལ་སྟབས་སུ་
འགྱེལ་བའི་སྟེང་དུ། ཧཱུཾ་མཐིང་ནག་ལས་གྲི་གུག་ཧཱུཾ་གིས་མཚན་པ་ཡོངས་སུ་གྱུར་པ་ལས།
མྱུར་མཛད་ཡེ་ཤེས་ཀྱི་མགོན་པོ་སྐྱེ་འགྲོའི་རེ་བ་ཚུལ་བཞིན་དུ་སྐོང་བ། ཞལ་གཅིག་ཕྱག་
དྲུག་པ། ཞལ་གདངས་ཤིང་མི་བཟད་པའི་མཆེ་བ་གཙིགས་པས་དྲག་ཏུ་བཞད་པ། སྨ་ར་སྨིན་
མ་དབུ་སྐྲ་དམར་སེར་མེ་ལྟར་འབར་བ། དམར་ཤིང་འཁྲུག་པའི་སྤྱན་གསུམ་དང་ལྡན་ཞིང༌།
དཔྲལ་བར་སིན་ངྷུ་རའི་ཐིག་ལེས་བྱུགས་པ། ཕྱག་དང་པོ་གཉིས་གྲི་གུག་དང་ཐོད་ཁྲག་
ཐུགས་ཀར་སྟེང་འོག་ཏུ་འཛིན་པ། གཡས་གཉིས་པས་ཐོད་སྐམ་གྱི་ཕྲེང་བ། གསུམ་པས་ཅང་
ཏེའུ་དྲག་ཏུ་འཁྲོལ་བ། གཡོན་གཉིས་པས་མདུང་རྩེ་གསུམ་པ། གསུམ་པས་རྡོ་རྗེ་ཞགས་པ་

འཛིན་པ། སྟག་ལྤགས་ཀྱི་ཤམ་ཐབས་ཅན། འཇིགས་སུ་རུང་བའི་ཐོད་སྐམ་ལྔའི་དབུ་རྒྱན་
དང༌། རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང༌། དར་ལྗང་ཁུའི་སྐ་རགས་
བཅིངས་པ། ཕྱག་ཞབས་ལ་དྲིལ་བུ་གཡེར་ཁའི་ཕྲེང་བས་བརྒྱན་པ། སྦྲུལ་སྔོན་པོའི་ཐོད་
བཅིངས། དམར་པོའི་སྙན་རྒྱན། ཁྲ་བོའི་དཔུང་རྒྱན། དཀར་པོའི་མགུལ་རྒྱན། སེར་པོའི་
ལག་གདུབ། ལྗང་ཁུའི་དོ་ཤལ། དཀར་པོས་སྐ་རགས་དང་རྐང་གདུབ་བྱས་པ། སྐུ་ལུས་སྦོམ་
ཐུང་རགས་ཤིང༌། ཞབས་གཡོན་བརྐྱང་བའི་གྱད་ཀྱི་བགེགས་ཀྱི་རྒྱལ་པོ་མནན་པ། སྤྱི་བོར་
མི་བསྐྱོད་པས་རྒྱས་བཏབ་པ། དེའི་གཡོན་ན་ཁྲག་ཞག་འཁྲུག་པའི་རྒྱ་མཚོའི་དབུས་སུ།
བྷྱོཿལས་དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ་སྐུ་མདོག་སྔོ་ནག་ཞལ་གཅིག་
ཕྱག་བཞི། གཡས་གཉིས་ན། རལ་གྲི་དང་གྲི་གུག །གཡོན་གཉིས་ན་རྒྱལ་མཚན་དང་ཐོད་
རློན་ཁྲག་གིས་གང་བ། ཁྲོ་གཉེར་བསྡུས་ཤིང༌། གླང་ཆེན་གྱི་ཀོ་རློན་གྱི་སྟོད་གཡོགས་དང༌།
རེ་ལྡེའི་ཤམ་ཐབས། སྦྲུལ་ནག་དུ་མའི་སྐ་རགས་ཅན། ཁྲག་གི་ཐིག་ལེ། ཞག་གི་སོར་རིས།
ཐལ་ཆེན་གྱི་ཚོམ་བུ་ཅན། ལྟེ་བའི་ཐད་ཀ་ནས་ཉི་ཟླ་འཆར་བ། དྲེའུ་རྟ་རྐང་གསུམ་ལ་ཆིབས་
པ། མ་མོ་དང་ཤ་ཟའི་ཚོགས་ཀྱིས་བསྐོར་བ། གཙོ་བོའི་མདུན་དུ་ཀྵཾ་ལས་གནོད་སྦྱིན་ཀྵེ་ཏྲ་པཱ་
ལ་སྐུ་མདོག་མཐིང་ནག ཤངས་ནས་དུས་མཐའི་རླུང་འཚུབ་པ། ཁ་གདངས་ནས་དགྲ་ལ་འོ་
དོད་འབོད་པ། གཡས་གྲི་གུག་འཕྱར་ཞིང༌། གཡོན་ཐོད་པ་སྙིང་བཅས་གཙོ་བོ་ལ་སྟོབས་པ།
ཤིན་ཏུ་ཁྲོས་ཤིང་མི་གདུག་པ། དོམ་ནག་སྨྱོན་པ་ལ་ཞོན་པ། གཙོ་བོ་གཡས་སུ་པད་ཉི་དང་
རོའི་གདན་ལ། ཧཱུཾ་ལས་དབང་ཕྱུག་ཛི་ན་མི་ཏྲ་སྐུ་མདོག་དམར་ནག་གཡས་ཌཱ་མ་རུ་དྲག་ཏུ་
འཁྲོལ་ཞིང༌། གཡོན་ཐོད་པ་ཁྲག་དྲོན་གྱིས་གང་བ་བསྣམས་པ། རྒྱབ་ཏུ་པད་ཉི་དང་རོའི་
གདན་ལ། ཊཾ་ལས་གཤིན་རྗེ་ཊཀྐི་རཱ་ཛ་སྐུ་མདོག་ནག་པོ་གཡས་ཞགས་པ་དང༌། གཡོན་
སྡིགས་མཛུབ། གཤིན་རྗེ་རབ་ཏུ་ཁྲོས་པའི་ཆ་ལུགས་ཅན། ལྷ་མོའི་གཡོན་དུ་ཧཱུཾ་ལས་བདུད་

མགོན་ཏྲཀྴད་སྐུ་མདོག་དུད་སྤྲིན་ལྟར་གནག་པ། གཡས་རུ་མཚོན་དམར་པོ་འཕྱར་ཞིང༌།
གཡོན་ཐོད་ཁྲག་ཐུགས་ཀར་འཛིན་པ། ཡ་སོས་མ་མཆུ་མནན་ཞིང་མཆེ་བ་གཙིགས་པ། དར་
ནག་གི་འཇོལ་བེར་དང༌། སག་ཏིའི་ལྷམ་གྱོན་ནས་རྟ་ནག་རྟིང་དཀར་ལ་ཆིབས་པ། འཁོར་
བཞི་ཆར་ཁྲོ་བོའི་རྒྱན་དང་ཆ་ལུགས་ཡོངས་སུ་རྫོགས་པ། རང་རང་གི་འཁོར་འབུམ་འབུམ་
དང་བཅས་པ། གཙོ་འཁོར་དྲུག་ཀའང་མེ་དཔུང་འབར་བའི་དབུས་ན་བཞུགས་པ། དེའི་ཕྱི་
རོལ་ཏུ་ཤར་དུ་རྒྱ་བྱིན། ཤར་ལྷོར་མེ་ལྷ། ལྷོར་གཤིན་རྗེ། ལྷོ་ནུབ་ཏུ་སྲིན་པོ། ནུབ་ཏུ་ཆུ་ལྷ།
ནུབ་བྱང་དུ་རླུང་ལྷ། བྱང་དུ་གནོད་སྦྱིན། བྱང་ཤར་དུ་དབང་ལྡན། སྟེང་དུ་ཚངས་པ། འོག་ཏུ་
སའི་ལྷ་མོ། དེ་ཐམས་ཅད་རང་རང་གི་འཁོར་བྱེ་བ་བྱེ་བའི་ཚོགས་དང་བཅས་པ། གཞན་ཡང་
ལྷ་ཆེན་བརྒྱད། ཀླུ་ཆེན་བརྒྱད། གཟའ་ཆེན་བརྒྱད། རྒྱུ་སྐར་ཉི་ཤུ་རྩ་བརྒྱད། འཇིགས་བྱེད་
དགུ །རྒྱལ་ཆེན་བཞི་སྟེ། གཙང་རིགས་ཀྱི་མགོན་པོ་བདུད་བཅུ་རྩ་ལྔ། དེའི་ཕྱི་རོལ་དུ་དམ་
ཅན་རྒྱ་མཚོའི་དམག་ཚོགས། ཤ་ལ་དགའ་བ། ཁྲག་ལ་རོལ་བ། སྙིང་རྗེ་མེད་པ། གཏུམ་ཞིང་
མི་སྡུག་པ། མིག་རྩ་དམར་བ། ཁ་གདངས་པ། མཆེ་བ་གཙིགས་པ། ལག་ན་གདུག་པའི་
མཚོན་ཆ་སྣ་ཚོགས་པ་ཐོགས་པ། སྐད་ཅིག་ལ་སྐྱེ་འགྲོ་ཐམས་ཅད་ཀྱི་སྲོག་དབུགས་བསྡུད་
པ། གནོད་སྦྱིན་དང༌། སྲིན་པོ་དང༌། གཤིན་རྗེ་དང་བདུད་ཀྱི་ཆ་ལུགས་ཅན། ས་གཞི་བར་
སྣང་ཕྱོགས་བཅུ་ཐམས་ཅད་དུ་སྤྲིན་གཏིབས་པ་ལྟར་འཁོད་པར་གྱུར། མདོར་བསྡུ་ན། མི་བསྐྱོད་པས་
རྒྱས་བཏབ་པ། འཁོར་དཔལ་ལྡན་ལྷ་མོ་རེ་མ་ཏཱི། ལས་བྱེད་བཞི། གཙང་རིགས་བདུན་ཅུ་རྩ་ལྔ།
དམ་ཅན་རྒྱ་མཚོའི་དམག་ཚོགས་དང་བཅས་པ། ཞེས་པ་ཙམ་གྱི་ཆོག ཐམས་ཅད་ཀྱི་སྤྱི་བོར་ཨོཾ་
དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུཾ་སྔོན་པོ། རང་གི་སྙིང་གའི་ཧཱུཾ་གི་འོད་ཟེར་
གྱིས་ཤར་ལྷོར་དུར་ཁྲོད་བསིལ་བའི་ཚལ་ཙན་དན་གྱི་ཤིང་རྐང་གཅིག་པའི་དྲུང་ནས། ནག་
པོ་ཆེན་པོ་སྟེང་ན་རྩ་བརྒྱུད་ཀྱི་བླ་མ། གཡས་ན་དཔའ་བོ་ངར་དང་བཅས་ཤིང༌། གཡོན་ན་

དཔའ་མོ་འཛུམ་དང་བཅས་པ། འཁོར་བཀའ་སྡོད་ཀྱི་ཚོགས་དང་བཅས་པ། ཌཱ་མ་རུ་དང་
དྲིལ་བུ་གཡེར་ཀའི་སིལ་ཁྲོལ་གྱི་སྒྲ་དང༌། གད་རྒྱངས་འུར་འུར་ཆེམ་ཆེམ་དང་བཅས་བཛྲ་ས་
མཱ་ཛཿ བསྐང་བ་སོགས་ཀྱི་ཚེ་སྤྲོ་ན་བཞེངས་ཤིག་སོགས་ནས། དམ་ཚིག་ལྡན་པའི་གནས་འདིར་
གཤེགས། །ཞེས་པའི་བར་བྱ། མི་སྤྲོ་ན་རྒྱུན་གཏོར་སོགས་ལ། ཧཱུཾ་དད་པ་དང་ནི་དམ་ཚིག་གིས། །ཚུར་
གཤེགས་མཧཱ་ཀཱ་ལ་ཡ། །སྔོན་གྱི་ཐུགས་དམ་རྗེས་དགོངས་ལ། །དཀྱིལ་འཁོར་གནས་འདིར་
གཤེགས་སུ་གསོལ། །ཀྵེ་ཏྲ་པཱ་ལ་ལ་སོགས་པ། །འཁོར་གྱི་བཀའ་གཉན་གནོད་སྦྱིན་ཚོགས། །
བསྟན་པ་བསྲུང་བར་ཞལ་བཞེས་པའི། །དམ་ཅན་རྒྱ་མཚོ་གཤེགས་སུ་གསོལ། །ཨོཾ་བཛྲ་
མཧཱ་ཀཱ་ལ་ས་པ་རི་ཝཱ་ར་ཨེ་ཧྱེ་ཧི། ཀྵིཾ་ཉེར་གཅིག་བརྗོད། ཛཿཧཱུཾ་བཾ་ཧོཿ ཨོཾ་པདྨ་ཀ་མ་ལ་ཡ་སྟྭཾ།
ཨརྒྷཾ་ལ་སོགས་པས་མཆོད། ཆོས་དབྱིངས་ངང་ལས་མ་གཡོས་ཀྱང༌། །མ་རུང་འདུལ་ཕྱིར་ཁྲོས་
པའི་སྐུ། །བསྟན་པའི་དགྲ་བོ་འཇོམ་མཛད་པའི། །ནག་པོ་ཆེ་ལ་ཕྱག་འཚལ་བསྟོད། །ནང་
མཆོད་གཏོར་མ་ལྟར་བྱིན་གྱིས་བརླབས་ལ། སྔགས་རྣམས་ཀྱི་མཐར་འབྲུ་གསུམ་བཏགས་ལ་འབུལ། བསྡུ་ན་མཆོད་བསྟོད་འདི་
མེད་ཀྱང་ཆོག མགོན་པོའི་སྤྱི་བོར་རྩ་བའི་བླ་མ་སྐུ་མདོག་སེར་པོ་ནོར་བུ་དང་དྲིལ་བུ་འཛིན་པ།
རྡོ་རྗེ་སྐྱིལ་ཀྲུང༌། དར་དང་རིན་པོ་ཆེས་བརྒྱན་པ། བླ་མའི་སྐུ་ལས་འོད་འཕྲོས། མགོན་པོ་ལ་
ཕོག་འོད་དང་བདེ་བའི་རང་བཞིན་དུ་ལྟེམ་ལྟེམ་གྱུར། འུར་འུར་སིལ་སིལ་གར་མཛད།
མགོན་པོ་ལས་འོད་འཕྲོས་བླ་མ་ལ་ཕོག །འོད་དང་སོགས་གོང་བཞིན། མགོན་པོ་ཉིད་བླ་མ། བླ་
མ་ཉིད་མགོན་པོ། བླ་མ་མགོན་པོ་དབྱེར་མེད་ལ་གསོལ་བ་འདེབས་སོ། །སྤྲོ་ན་བར་འདིར་བརྒྱུད་
པའི་བླ་མ་གསོལ་འདེབས་བྱ། དེ་ནས། ན་མོ་བུདྡྷ་ཡ་ནས། དངོས་གྲུབ་མ་ལུས་སྩལ་དུ་གསོལ་གྱི་བར་ཅི་མང་
གིས་གསོལ་བ་བཏབ། ཡང་སྤྱི་བོའི་བླ་མ་རྡོ་རྗེ་སེམས་དཔའ་དཀར་པོ་གཡས་ཤེལ་གྱི་རྡོ་རྗེ།
གཡོན་ཀ་པཱ་ལ་བདུད་རྩིས་གང་བ་འཛིན་པ། སངས་རྒྱས་བྱང་སེམས་དཔའ་བོ་མཁའ་འགྲོ་
ཐམས་ཅད་བླ་མའི་གནས་གསུམ་དུ་ཐིམ། བླ་མའི་གནས་གསུམ་ནས་ཡི་གེ་བརྒྱ་པ་དཀར་

དམར་མཐིང་གསུམ་བྱུང༌། མགོན་པོའི་གནས་གསུམ་དུ་ཐིམ། སྐུ་གསུང་ཐུགས་ཀྱི་ཉམས་
ཆགས་ཐམས་ཅད་དག་པར་གྱུར། ཡིག་བརྒྱ་ཉེར་གཅིག་སོགས་བཟླས་ལ། ལོངས་སྐབས་ཡོད་ན། རྡོ་རྗེ་
འཆང་ཆེན་དཔལ་ལྡན་ཤཱ་བཱ་རི་སོགས་དང༌། རིན་ཆེན་བརྒྱུད་པའི་བླ་མ་སོགས་རྒྱས་པར་བྱ། བསྡུ་ན།
སྐུའི་དམ་ཚིག་ཉམས་པ་མཐོལ་ལོ་བཤགས་ནས། དུས་འདིར་སྩལ་དུ་གསོལ་གྱི་བར་དང༌། ཁྱེད་
ཐུགས་གསང་བ་སོགས་ཤོ་ལོ་ཀ་གཅིག་བྱ། ཡང་མགོན་པོའི་སྤྱི་བོའི་བླ་མ་དམར་པོ་ཌཱ་མ་རུ་དང་
ཐོད་པ་འཛིན་པ། ལྟ་བས་མི་ངོམས་ཤིང༌། བཟོད་པར་དཀའ་བའི་གཟི་བརྗིད་ཅན། གཟིགས་
པ་ཙམ་གྱི་ཅི་འདོད་དབང་དུ་བསྡུད་པ། དཔྲལ་བའི་སིན་དྷུ་རའི་ཐིག་ལེའི་ནང་དུ། ཧྲཱིཿདམར་
པོ་བཅུ་གསུམ་ཡོངས་སུ་གྱུར་པ་ལས། གསང་བའི་མཁའ་འགྲོ་མ་དམར་མོ་ཌཱ་མ་རུ་དང་ཐོད་
ཁྲག་འཛིན་པ་བཅུ་གསུམ་དུ་གྱུར། བླ་མའི་སྐུ་ལས་བྱུང་བའི་འོད་ཟེར་དམར་པོ་མཁའ་འགྲོ་
མ་ལ་ཕོག་པས་དེ་རྣམས་ཌཱ་མ་རུ་དང་གཡེར་ཁའི་སྒྲ་ཁྲོལ་ཁྲོལ། ཞབས་གཉིས་གར་སྟབས་
ལིང་ལིང་པ། སྤྱན་གསུམ་ནམ་མཁའ་ལ་ཧྲིག་ཧྲིག་གཟིགས་པ། མགོན་པོ་དང་མཁའ་འགྲོ་
མའི་འོད་ཟེར་གྱིས་སེམས་ཅན་ཐམས་ཅད་བདག་གི་དབང་དུ་བསྡུས། དགོས་འདོད་ཆར་
ལྟར་བབས་པར་གྱུར། ཨོཾ་བཛྲ་ན་ར་ཀྲ་ཀྲ་ཧཱུཾ་ཧཱུཾ་ཕཊ་ཕཊ་སྭཱཧཱ། དེ་ནས་བཟླས་པའི་དམིགས་པ་གསལ་
བཏབ་སྟེ། ཨོཾ་བཛྲ་མཧཱ་ཀཱ་ལ་ཀྵིཾ་ཀྵེ་ཏྲ་བིགྷྣཱན་བི་ནཱ་ཡ་ཀ་ཧཱུཾ་ཧཱུཾ་ཕཊ་ཕཊ་སྭཱཧཱ། ཅི་མང་བཟླས་པའི་མཐར་
ཤཱ་ས་ན་བཟླ། ཨོཾ་ཏྲག་རག་མོ་རཀྟ་རུ་དྷི་ར་ཧཱུཾ་ཕཊ། ཨོཾ་ཀྵེ་ཏྲ་པཱ་ལ་བིགྷྣཱན་ཧཱུཾ་ཕཊ། ཨོཾ་ཛི་ན་མི་ཏྲ་
ཝ་ཤཾ་ཀུ་རུ་ཧཱུཾ་ཕཊ། ཨོཾ་ཊཀྐི་རཱ་ཛ་ས་མ་ཡ་བྷྱོ་དུ་ཛ་ཧཱུཾ་ཕཊ། ཨོཾ་དུ་ཡོག་ཛ་མཧཱ་ཀཱ་ལ་ཏྲཀ་ཤད་
ཧཱུཾ་ཕཊ། རྣམས་ཀྱང་ཅི་རིགས་བཟླ། གཏོར་མ། ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས།
ཡཾ་ལས་རླུང༌། རཾ་ལས་མེ། ཀཾ་ལས་མི་མགོའི་སྒྱེད་པུ་གསུམ། དེའི་སྟེང་དུ་ཨ་ལས་ཐོད་པ་
མཚན་ལྡན་ཡངས་ཤིང་རྒྱ་ཆེ་བའི་ནང་དུ་བྲུཾ་ཨཾ་ཛྲིཾ་ཁཾ་ཧཱུཾ་རྣམས་ལས་ཤ་ལྔ། ལཾ་མཾ་པཾ་ཏཾ་བཾ་
རྣམས་ལས་བདུད་རྩི་ལྔ། སྟེང་གི་ནམ་མཁའ་ལ་ཨོཾ་དཀར་པོ་ཨ་ལས་ཟླ་བ། ཧཱུཾ་ལས་རྡོ་རྗེ་

རྣམས་བརྩེགས་པ། རླུང་གཡོས་མེ་སྦར་ཤ་ལྔ་བདུད་རྩི་ལྔ་འོད་དུ་ཞུ། ཡི་གེ་འབྲུ་གསུམ་ལས་
བདུད་རྩིའི་རྒྱུན་བབས། དེ་རྣམས་ཀྱི་འོད་ཀྱིས་སངས་རྒྱས་ཐམས་ཅད་ཀྱི་རྡོ་རྗེ་གསུམ་ཡེ་
ཤེས་ཀྱི་བདུད་རྩིར་སྤྱན་དྲངས་ཏེ་ཐིམ། ཨོཾ་དང་ཟླ་བ་རྡོ་རྗེ་རྣམས་ཀྱང་འོད་དུ་ཞུ་ཞིང་ཐིམ་
པས། ཁ་དོག་དྲི་རོ་ནུས་མཐུ་ཕུན་སུམ་ཚོགས་པ་ཟད་མི་ཤེས་པ་བདུད་རྩིའི་རྒྱ་མཚོར་གྱུར།
ཨོཾ་ཨཱཿཧཱུཾ་ལན་གསུམ། སྔར་གྱི་སྔགས་རེ་རེའི་མཐར། ཨི་དམ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི་སྭཱཧཱ། བཏགས་པ་ལན་
གསུམ་མམ་བདུན་བདུན་གྱི་འབུལ། ཨོཾ་ཤྲཱི་མཧཱ་ཀཱ་ལ་ས་པཱ་རི་བཱ་ར་ཨརྒྷཾ་པྲ་ཏཱིཙྪ་སྭཱཧཱ། དེ་བཞིན་དུ། པཱ་དྱཾ།
པུཥྤེ་ཨཱཿཧཱུཾ། དྷུ་པེ། ཨཱ་ལོ་ཀེ། གནྡྷེ། ནཻ་བེ་ཏྱ། ཤཔྟ་ཨཱཿཧཱུཾ། སྔགས་སོ་སོའི་མཐར། ཨོཾ་ཨཱཿཧཱུཾ་བཏགས་ལ་
ནང་མཆོད་འབུལ། དཔལ་ཡེ་ཤེས་ཀྱི་མགོན་པོ་ལེགས་ལྡན་ནག་པོ། བདུད་གཅོད་ཀྱི་སྐྱེས་བུ།
སྲོག་གཅོད་ཀྱི་བཤན་པ། བདུད་འདུལ་གྱི་དམག་དཔོན། སྲིན་པོ་ལང་ཀ་པུ་རི་གྲོང་ཁྱེར་
གསུམ་བརྩེགས་བརླག་པར་མཛད་པ། རྣལ་འབྱོར་པའི་དགྲ་ལྷ། རིགས་འཛིན་གྱི་སྲུང་མ།
དམ་ཉམས་ཀྱི་སྲོག་བདུད་ཆེན་པོ་འཁོར་དང་བཅས་པ་རྣམས་དམ་རྫས་བརྒྱན་དང་ལྡན་པའི་
གཏོར་མ་འདི་བཞེས་ལ། སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕངས་
བསྟོད། དགེ་འདུན་གྱི་ཆོས་འཁོར་སྐྱོངས། བླ་མའི་སྐུ་ཚེ་སྲིངས། ཁྱད་པར་དུ་དཀོན་མཆོག་
གསུམ་ལ་གནོད་པར་བྱེད་པ་དང༌། བདག་ཅག་འཁོར་དང་བཅས་པ་ལ་བསམ་སྦྱོར་ངན་པ་
བྱེད་པ་ཐམས་ཅད་ཞི་བར་མཛོད་ཅིག །གལ་ཏེ་ཞི་བས་འདུལ་དུ་མ་འཚལ་ན། བསད་པ་
དང༌། བསྐྲད་པ་དང༌། དབྱེ་བ་དང༌། རེངས་པ་དང༌། གཟིར་བ་དང༌། སྡིགས་ཤིང༌། དཔའ་
སྐོང་བ་ལ་སོགས་པ་དྲག་པོའི་ཕྲིན་ལས་ཀྱི་ཚར་བཅད་དུ་གསོལ། བླ་མ་མགོན་པོ་འཁོར་
བཅས་ལ། །བདག་གིས་མཆོད་གཏོར་ཕུལ་བ་ཡིས། །དཀོན་མཆོག་དབུ་འཕངས་སྨོད་པ་
དང༌། །ཐེག་པ་ཆེན་པོ་སུན་འབྱིན་དང༌། །བསྟན་པ་འཇིགས་དང་དབྱེན་བྱེད་དང༌། །བླ་མའི་
སྐུ་ལ་བརྡོ་བ་དང༌། །རྣལ་འབྱོར་བདག་ལ་སྡང་བ་རྣམས། །དེ་ཀུན་ནག་པོ་ཆེན་པོས་བསྒྲོལ། །

མཱ་ར་ཡ་ཕཊ། ས་མ་ཡ། རྒྱས་པ་ལ་སྤྲོ་ན། རྔམ་པ་སྒྲ་སྒྲོག་སོགས་བསྟོད་པ་དང༌། འཁོར་དང་ལྷ་མོའི་བསྟོད་
བསྐུལ་ཁྱུང་པོས་མཛད་པ་བྱིན་ཅན་རྣམས་གཙོ་བོར་གྱུར་པའི་ཅི་རིགས་བྱ། འབྲིང་དུ་བྱ་བར་མོས་ན། ཁོ་བོས་ཟུར་དུ་བཀོད་པ་
བཞིན་བྱ། རྒྱུན་གཏོར་སོགས་བསྡུས་པའི་སྐབས། མྱུར་མཛད་སྤྱན་རས་གཟིགས་སོགས་ཀྱི་གཙོ་བོ་ལ་བསྟོད།
ཁྲག་མཚོ་ཆིལ་ཆིལ་ཁོལ་བའི་ཀློངས་དཀྱིལ་ན། །མཚོ་ཆེན་དྲེའུའི་སྟེང་ན་གཟི་བརྗིད་འབར། །
མཐིང་ནག་སྐུ་ལ་ཞལ་གཅིག་ཕྱག་བཞི་མ། །རལ་གྲི་གྲི་གུག་རྒྱལ་མཚན་ཐོད་རློན་བསྣམས། །
སྐུའི་སྤྲུལ་པས་སངས་རྒྱས་བསྟན་པ་བསྲུང༌། །གསུང་གི་སྤྲུལ་པས་ཁམས་གསུམ་གཡོ་བར་
མཛད། །ཐུགས་ནི་མི་འགྱུར་འགྲོ་བའི་དོན་མཛད་མ། །མ་ཅིག་རེ་མ་ཏཱི་ལ་ཕྱག་འཚལ་ལོ། །
དཔལ་ལྡན་མགོན་པོའི་ཕྱོགས་བཞིའི་བཀའ་མཉམ་པ། །ཡེ་ཤེས་བཀའ་བསྒྲུབ་ལས་ཀྱི་ཕོ་
ཉ་མཛད། །མ་རུངས་ཀུན་འདུལ་སྤྲུལ་པ་སྣ་ཚོགས་འགྱེད། །ལས་བྱེད་ཕོ་ཉ་བཞི་ལ་ཕྱག་
འཚལ་བསྟོད། །དབང་པོ་གཤིན་རྗེ་ཆུ་ལྷ་གནོད་སྦྱིན་དང༌། །མེ་ལྷ་སྲིན་པོ་རླུང་ལྷ་འབྱུང་པོ་
དང༌། །སྟེང་གི་ཚངས་པ་སའི་ལྷ་མོ་སྟེ། །སྤྲུལ་པའི་ཕྱོགས་སྐྱོང་བཅུ་ལ་ཕྱག་འཚལ་བསྟོད། །
དཔལ་མགོན་བདུན་ཅུ་རྩ་ལྔ་དང༌། །དམ་ཅན་རྒྱ་མཚོའི་དམག་ཚོགས་རྣམས། །ཤ་ཁྲག་
གཏོར་མ་འདི་བཞེས་ལ། །རྣལ་འབྱོར་བདག་ཅག་འཁོར་བཅས་ཀྱི། །མི་མཐུན་རྐྱེན་དང་
བར་ཆད་སོལ། །འདོད་དོན་ཐམས་ཅད་སྒྲུབ་པ་དང༌། །མཐུན་པའི་དངོས་གྲུབ་སྩོལ་བ་དང༌། །
བཅོལ་བའི་འཕྲིན་ལས་སྒྲུབ་པར་མཛོད། །ཅེས་བསྟོད། དེ་ནས་ཐུན་གཏོར་འབུལ་ན། དཔལ་ལྡན་
མགོན་པོ་མཧཱ་ཀཱ་ལ་དང་སོགས་སྤྱི་བཏབ་བྱ། རྒྱུན་གཏོར་ལ་འདི་མ་བྱས་ཀྱང་ཆད་པའི་སྐྱོན་མེད་དོ། །དེ་ནས་ཡི་གེ་བརྒྱ་
པ་མང་དུ་བཟླས་ལ། མ་འབྱོར་པ་དང་སོགས་ཀྱི་བཟོད་པར་གསོལ། ཁྱེད་ཀྱིས་སེམས་ཅན་དོན་ཀུན་
མཛད། །སོགས་ཀྱི་གཤེགས་སུ་གསོལ་བའམ། རྟེན་ཡོད་ན་བརྟན་བཞུགས་བྱ། དེ་ནས་སྨོན་ལམ་དང་བཀྲ་ཤིས་ཅི་རིགས་པ་
བྱས་ནས། ཐུན་མཚམས་ཀྱི་བྱ་བ་ལ་འཇུག་གོ །མ་ལུས་གཞན་འཕྲུལ་སྡེར་བཅས་འཇོམས་པའི་ལྷ། །ས་སྟེང་དགྲ་བོའི་ཚོགས་
རྣམས་རབ་ཉམས་བྱེད། །དངོས་གྲུབ་མ་ལུས་སྩོལ་མཛད་ནག་པོ་ཆེ། །བླ་མ་མགོན་པོ་དབྱེར་མེད་སྒྲུབ་པ་དང༌། །མཆོད་པའི་བྱ་

བ་རྒྱས་བསྡུས་སྐྱོན་བྲལ་ཞིང༌། །ཚང་ལ་མ་ནོར་མན་ངག་ལྡན་པ་འདི། །ཀུན་དགའ་སྙིང་པོའི་ཟང་ཟིང་བྲལ་བ་ཡིས། །ཟོལ་མེད་
འགྲོ་ལ་ཕན་པའི་བསམ་པས་བྲིས། ཞེས་པའང་སྨྲས་སོ། །འདིར་ཤིན་ཏུ་བསྡུས་པ་དང་བསྙེན་སྒྲུབ་ཀྱི་སྐབས་ཐུན་ཕྱི་མ་གསུམ་
ལ་གསར་དུ་བསྐྱེད་ཆོག་མི་དགོས་པར། སྙིང་གའི་འོད་ཀྱིས་སྐད་ཅིག་ལ་སྤྱན་འདྲེན་པ་མན་ཆད་ཚང་བར་བྱས་པས་རུང་བར་
ཁྱུང་པོའི་ཡིག་ཆུང་དུ་བཤད་པས་དེ་ལྟར་བྱའོ། །ཞེས་པ་མྱུར་མཛད་བྱིན་རླབས་ཀྱི་མགོན་པོའི་སྒྲུབ་ཐབས་འདི་ཡང༌། མི་དབང་
གཞོན་ནུ་རྣམ་དཔྱོད་ཀྱི་སྤྱན་རས་ལྷག་པར་བསལ་བ་གང་གིས་ཉེ་བར་བསྐུལ་ཏེ། རྒྱལ་ཁམས་པ་ཀུན་དགའ་སྙིང་པོས་རང་ལོ་
ཉེར་གསུམ་པ་ཆུ་སྟོད་ཅན་གྱི་མཁའ་འགྲོ་འདུ་བའི་ཚེས་ལ་བྲིས་པ་སྟེ་ཚོང་འདུས་འགུར་མོའི་ཕོ་བྲང་དུའོ།། །།མངྒ་ལཾ། ཤུ་བྷ་
མསྟུ་སརྦ་ཛ་ག་ཏཾ། ཞུས་སོ། །
༄༅། །བླ་མ་མགོན་པོ་དབྱེར་མེད་ཉིད་ལ་
བསྟོད་པ་བཞུགས།
ཡེ་ཤེས་བསྐལ་པའི་མེ་ཡི་ཀློང་དཀྱིལ་ན། །ཐབས་ལ་མཁས་པས་རབ་ཁྲོས་སྐུར་སྟོན་
པ། །མི་བསྲུན་བདུད་སྡེ་འཇོམས་པའི་དཔའ་བོ་ཆེ། །མྱུར་མཛད་སྤྱན་རས་གཟིགས་ལ་ཕྱག་
འཚལ་ལོ། །རྟག་ཏུ་འགྲོ་ལ་ཁྱབ་པའི་ཐུགས་རྗེ་ཡིས། །རབ་ཏུ་ཞི་ཡང་མཆོག་ཏུ་གཏུམ་པའི་
སྐུ། །དུས་མཐའི་སྤྲིན་དང་མིག་སྨན་ལྟར་གནག་པ། །འཇིགས་བྱེད་ཁྲག་འཐུང་གཙོ་ལ་ཕྱག་
འཚལ་ལོ། །རབ་བཞད་རྡོ་རྗེའི་གད་མོ་ཆེན་པོ་ཡིས། །བདུད་དང་གཤིན་རྗེའི་སྙིང་འགས་
ཀླད་པ་འགེམ། །ལྷ་དང་ལྷ་མིན་མ་རུངས་སྡེར་བཅས་ལྟུང༌། །དྲག་ཤུལ་བཟོད་དཀའི་གཙོ་

ལ་ཕྱག་འཚལ་ལོ། །ཕྱོགས་བཅུ་ནམ་མཁའི་མཐས་གཏུགས་རྒྱལ་རྣམས་ཀྱི། །བརྩེ་ཆེན་
གཅིག་ཏུ་བསྡུས་པ་སྤྱན་རས་གཟིགས། །དངོས་གྲུབ་ཀུན་སྩོལ་བྱིན་རླབས་མགོན་པོ་མཆོག།
འཕྲིན་ལས་མྱུར་སྒྲུབ་ཁྱོད་ལ་ཕྱག་འཚལ་ལོ། །ཞལ་གདངས་མཆེ་གཙིགས་སྤྱན་གསུམ་མེ་
ལྟར་འབར། །སྨ་ར་སྨིན་མ་དབུ་སྐྲ་གྱེན་དུ་བརྫེས། །ཀླུ་ཆེན་བརྒྱད་དང་གཡེར་ཁའི་ཕྲེང་བས་
བརྒྱན། །ཕྱག་དྲུག་མགོན་པོ་ཁྱོད་ལ་ཕྱག་འཚལ་ལོ། །རིན་ཆེན་ཅོད་པན་ཁྲག་འཛག་མགོ་
ཕྲེང་ཅན། །ཕྱག་གཡས་གྲི་གུག་ཐོད་ཕྲེང་ཅང་ཏེ་འཁྲོལ། །ཕྱག་གཡོན་ཐོད་པ་རྩེ་གསུམ་
ཞགས་པ་བསྣམས། །སྟག་ལྤགས་ན་བཟས་མཛེས་ལ་ཕྱག་འཚལ་ལོ། །མཉམ་དང་གཡོན་
བརྐྱང་གྱད་ཀྱི་དོར་སྟབས་སོགས། །སྣ་ཚོགས་གར་ཀྱི་ལོག་འདྲེན་སྟེང་ན་རོལ། །པད་ཉིའི་
གདན་བཞུགས་ཙནྡན་ལྗོན་པའི་དྲུང༌། །བརྟེན་མཛད་མཧཱ་ཀཱ་ལར་ཕྱག་འཚལ་ལོ། །ཞབས་
སེན་ཅུང་ཟད་བརྡབས་པས་ས་གཞི་གཡོ། ཧཱུཾ་སྒྲས་རི་བོ་རལ་ཞིང་ཆུ་གཏེར་འཁྲུག །སྤྱན་ཙམ་
བསྐྱོད་པས་བར་ཆད་ཐམས་ཅད་སེལ། །ཐོགས་མེད་མཐུ་སྟོབས་མངའ་ལ་ཕྱག་འཚལ་ལོ། །
སངས་རྒྱས་ཀུན་དངོས་བླ་མ་རིན་པོ་ཆེ། །བར་ཆད་སྲུང་ཕྱིར་ཆོས་སྐྱོང་བཀའ་སྡོད་སྐུ། །སྒྲུབ་
པ་པོ་ལ་བུ་བཞིན་གཟིགས་མཛད་པའི། །བླ་མ་མགོན་པོ་དབྱེར་མེད་ལ་ཕྱག་འཚལ། །རྡོ་རྗེ་
སེམས་དཔའི་ངོ་བོ་སྒྲིབ་ཀུན་སྦྱོང༌། །ཉིད་ཀྱི་དཔྲལ་བར་བརྟེན་པའི་ཆོས་འབྱུང་དབྱིབས། །
སིནྡྷུར་ཐིག་ལེ་ཡུམ་གཅིག་རྣལ་འབྱོར་མ། །ཆོས་ཀུན་བསྐྱེད་མ་ཁྱོད་ལ་ཕྱག་འཚལ་ལོ། །དེ་
དབུས་ཧྲཱིཿཡིག་དཔལ་ལྡན་འཇིག་རྟེན་མགོན། ཁམས་གསུམ་དབང་བསྒྱུར་མཁའ་འགྲོ་མ་
རྣམས་སྤྲོ། །འགུགས་བྱེད་བཅུ་གསུམ་ཡིག་འབྲུའི་གསང་སྔགས་མཆོག །འཕགས་མ་སྒྲོལ་
མ་ཁྱོད་ལ་ཕྱག་འཚལ། །མི་བསྐྱོད་དབང་ཕྱུག་རིགས་ཀྱི་བདག་པོར་བཞུགས། །བཅོམ་ལྡན་
གཤིན་རྗེ་གཤེད་ཀྱི་མཐུ་སྟོབས་སྦྱིན། ཁྱོད་ལ་ཕྱག་འཚལ་སྙིང་ནས་སྐྱབས་སུ་མཆི། །རྟག་ཏུ་
གསོལ་བ་འདེབས་སོ་བྱིན་གྱིས་རློབས། །སྒྲུབ་ལ་བར་ཆད་མེད་པར་བྱིན་གྱིས་རློབས། །ཆོས་

ཀུན་རྒྱུ་མར་རྟོགས་པར་བྱིན་གྱིས་རློབས། །རྨི་ལམ་རང་གྲོལ་འཆར་བར་བྱིན་གྱིས་རློབས། །
གཏུམ་མོའི་བདེ་ཆེན་འཆར་བར་བྱིན་གྱིས་རློབས། །འོད་གསལ་ཕྱག་ཆེན་རྟོགས་པར་བྱིན་
གྱིས་རློབས། །ཚེ་འདིར་སངས་རྒྱས་ཐོབ་པར་བྱིན་གྱིས་རློབས། །བར་དོའི་འཇིགས་པ་སེལ་
བར་བྱིན་གྱིས་རློབས། །བར་དོར་ལོངས་སྐུ་ཐོབ་པར་བྱིན་གྱིས་རློབས། །འགལ་རྐྱེན་ཐམས་
ཅད་ཞི་བར་བྱིན་གྱིས་རློབས། །མཐུན་རྐྱེན་ཐམས་ཅད་འགྲུབ་པར་བྱིན་གྱིས་རློབས། །ཐུགས་
ཡིད་གཉིས་སུ་མེད་པར་བྱིན་གྱིས་རློབས། །སངས་རྒྱས་བསྟན་པ་རྒྱས་པར་བྱིན་གྱིས་རློབས། །
ཞེས་བླ་མ་མགོན་པོ་དབྱེར་མེད་ཉིད་ལ་བསྟོད་པ་འདིའང་ཏཱ་ར་ནཱ་ཐས་རང་ལོ་ཉེར་གསུམ་པ་ལའོ། །གཅིག་ཞུས། ། བཀྲ་ཤིས། །
 དགེའོ། ། དགེའོ། ། དགེའོ། །
༄༅། །དཔལ་ཡེ་ཤེས་ཀྱི་མགོན་པོ་ཕྱག་དྲུག་པའི་གཏོར་
བཟློག་བསྡུས་པའི་ལག་ལེན་བཞུགས་སོ།། །།
༄༅། །ཨོཾ་སྭཱ་སྟི། མྱུར་མཛད་ཡེ་ཤེས་ཀྱི་མགོན་པོའི་གཏོར་ཟོར་བསྡུས་པའི་ལག་ལེན་ནི། གཏོར་ཤོམ་སོགས་
གཏོར་ཆོག་དང་བསྐང་གསོ་གཞུང་སྲང༌། ལྕགས་སྣོད་སོགས་སུ་དམར་གཏོར་ཟུར་གསུམ་དབལ་ཅན་ཁྲག་གིས་སྦགས་པ།
ཡུངས་ཀར་གྱི་གང་བུ་དང༌། ཚེར་མ་ཟན་ལིང་སོགས་བཙུགས། ཆོས་འབྱུང་གྲུ་གསུམ་མེ་རི་དང་བཅས་པའམ། སྟག་ལྤགས་
དང་མི་ལྤགས་སོགས་ཀྱི་སྟེང་དུ་སྟེགས་བུའི་ཁ་ལ་བཞག །སྒོས་ཀྱི་མཆོད་པ་བཤམས། ཁྲག་གམ་ཁྲག་ཏུ་རྫུས་པའི་མཆོད་ཡོན་

ཞབས་བསིལ། དབང་པོ་ལྔའི་མེ་ཏོག །འཁྲིས་པའི་དྲི་ཆབ། ཞལ་ཟས་དམར་རྒྱན་ཅན་གྲུ་གསུམ་སོགས་དྲག་པོའི་མཆོད་རྫས་
བཤམས། གཏོར་ཆོག་བསྐང་བཤགས་བསྟོད་པ་ཚར་གཅིག་སོང་བའི་མཚམས་སུ་སླར་ཡང་མཆོད་པ་བྱིན་རླབས་བྱ་སྟེ། དགྲ་
བགེགས་ཀྱི་ཤ་ཁྲག་ཏུ་མོས། གཏོར་མ་དཀྱུས་བཞིན་བྱིན་གྱིས་བརླབས། དེ་ཉིད་གཏོར་ཆོག་ལྟར་མགོན་པོ་འཁོར་བཅས་སུ་
བསྐྱེད་ཅིང་སྤྱན་འདྲེན་མཆོད་བསྟོད་བྱ། བསྐང་གཏོར་ཡང་གསོས། རྒྱག་གཏོར་ལ་མཐེབ་སྐྱུ་གྲུ་གསུམ་ཤ་ཁྲག་གིས་བརྒྱན་
པ་བདུན་ལས་མི་ཉུང་བ་བཏབ། ཆབ་དང་ནང་མཆོད་ཀྱིས་བྲན། གཏོར་མ་གསོས་པ་རྣམས་བྱིན་གྱིས་བརླབས། རང་གི་
སྙིང་ག་ནས་འོད་ཟེར་འཕྲོས། དགྲ་བགེགས་ཐམས་ཅད་བཀུག་ཅིང་ཚར་བཅད་གཏོར་མ་
ལ་ཐིམ་པས་ཤ་ཁྲག་གི་རྒྱ་མཚོར་གྱུར། དགྲ་བགེགས་ཀྱི་ཤ་ཁྲག་ནམ་མཁའ་གང་བ་ཞལ་
དུ་བསྟབ་པར་མོས་ཏེ། གཏོར་ཆོག་ལྟར་གཏོར་མ་འབུལ། ཤཱ་ས་ན་མང་དུ་བཟླས། སླར་ཡང་བསྐང་གསོ་མཆོད་བསྟོད་
ཚར་གཅིག་སོགས་ཇི་ལྟར་འོས་པ་བྱ། དེའི་མཚམས་ནས་མགོན་པོའི་བསྟོད་པ་ཇི་ལྟར་འོས་པ་ཞིག་དང༌། འཁོར་གྱི་བསྐུལ་
རྣམས་བྱ་སྟེ། ཧཱུཾ་དཔལ་ལྡན་མགོན་པོ་ནག་པོ་ཡི། །ཤར་གྱི་ཕྱོགས་ཀྱི་བཀའ་མཉན་པ། །གནོད་
སྦྱིན་ཀྵེ་ཏྲ་པཱ་ལ་ནི། །ཞལ་གཅིག་ཕྱག་གཉིས་སྐུ་མདོག་སྨུག །ཕྱག་གཡས་གྲི་གུག་དགྲ་སྲོག་
གཅོད། །གཡོན་པ་ཐོད་སྙིང་གཙོ་ལ་སྟོབས། །ཞལ་གདངས་མཆེ་གཙིགས་འཇིགས་པའི་
གཟུགས། །དོམ་ནག་རྒྱུག་ཅིང་དགྲ་ལ་རྔམ། ཁྱོད་ཀྱིས་མི་ཐུབ་གང་ཡང་མེད། །སངས་རྒྱས་
བསྟན་པ་ཁྱོད་ཀྱིས་བསྲུངས། །དཀོན་མཆོག་དབུ་འཕང་ཁྱོད་ཀྱིས་བསྟོད། །བླ་མའི་སྐུ་དགྲ་
ཁྱོད་ཀྱིས་སྒྲོལ། །རྣལ་འབྱོར་འཕྲིན་ལས་ཁྱོད་ཀྱིས་བསྒྲུབས། །ཤ་ཁྲག་གཏོར་མ་འདི་བཞེས་
ལ། །བཅོལ་བའི་འཕྲིན་ལས་གྲུབ་པར་མཛོད། །དྲག་ལས་དམིགས་གསལ་ཡོད་ན་འདི་ཞེས་འཇུག་ཅིང༌། དེ་
མིན། གནོད་བྱེད་ཐལ་བ་རྡུལ་དུ་རློག །ཅེས་བརྗོད། དེས་རིགས་བསྒྲེས་ཏེ། དཔལ་ལྡན་མགོན་པོ་ནག་
པོ་ཡིས། །ལྷོའི་ཕྱོགས་ཀྱི༴ དབང་ཕྱུག་ཛི་ན་མི་ཏྲ་ནི། །ཞལ་གཅིག་ཕྱག་གཉིས་སྐུ་མདོག་སྔོ། །
ཕྱག་གཡས་ཅང་ཏེའུ་མཁའ་ལ་འཁྲོལ། །གཡོན་པ་གཅོད་པའི་འཁོར་ལོ་འཕེན། །སྤྱན་རྩ་
དམར་པོ་གློག་ལྟར་འཁྱུག །སེང་གེ་རྒྱུག་ཅིང་༴ ཁྱོད་ཀྱིས༴ སངས་རྒྱས་བསྟན་པ༴ སོགས་སྔར་

དང་འདྲ། དཔལ་ལྡན༴ ནུབ་ཀྱི༴ གཤིན་རྗེ་ཊཀྐི་རཱ་ཛ་ནི། །ཞལ་གཅིག་ཕྱག་གཉིས་སྐུ་མདོག་
དམར། །ཕྱག་གཡས་རྒྱུ་ཞགས་དགྲ་ལ་འཕེན། གཡོན་པ་སྡིགས་མཛུབ་བགེགས་ལ་སྡིགས། །
མེ་འོད་འབར་བའི་སྤྱན་གསུམ་བགྲད། །སྟག་མོ་རྒྱུག་ཅིང་༴ ཁྱོད་ཀྱིས༴ དཔལ་ལྡན༴ བྱང་
གི༴ སྲོག་བསྡུད་ཏྲཀྴད་ནག་པོ་ནི། །ཞལ་གཅིག་ཕྱག་གཉིས་སྐུ་མདོག་ནག །ཕྱག་གཡས་རུ་
མཚོན་རྩེ་གསུམ་འཛིན། །གཡོན་པ་ཙནྡན་བིང་ཆེན་བསྣམས། །རྔམ་བརྗིད་ཁྲོས་ལ་འཇིགས་
པའི་སྐུ། །རྟ་ནག་རྒྱུག་ཅིང་༴ ཁྱོད་ཀྱིས༴ ཞེས་པས་བསྐུལ། ཨརྒྷཾ་ནས་ཤཔྟའི་བར་གྱིས་མཆོད། སྙིང་པོའི་
མཐར། སུ་ཏིཥྛ་ཛཿཧཱུཾ་བཾ་ཧོཿ གཏོར་མའི་ལྷ་བྲིས་སྐུའི་ཐུགས་ཀར་ཐིམ། གཏོར་མ་ལ་དགྲ་བགེགས་བཀུག་པའི་དམིགས་
པ་ཡང་བྱ། ཤ་ཁྲག་གི་རྒྱ་མཚོར་གྱུར་པ་གོང་བཞིན་དུ་བསྟབ། ལྷག་མ་དུག་དང་མེ་དང་མཚོན་ཆའི་ཕུང་པོ་ཆེན་པོར་གྱུར། དེ་ནས་
སྒོ་དབྱེ་བྱ་སྟེ། ཧཱུཾ་བཀའ་ནི་དཀོན་མཆོག་གསུམ་གྱིས་བཀའ། །ལས་ནི་དམ་ཅན་ཡོངས་ཀྱི་ལས། །
དོ་ནུབ་དགྲ་ལ་ཟོར་འཕེན་གྱི། །འབྱུང་པོ་ཐམས་ཅད་སྐུ་ཟུར་ཅིག །སྒོ་བ་རྣམས་ཀྱིས་སྒོ་ཕྱེ་
ཞིག །འཕྲང་བ་རྣམས་ཀྱིས་འཕྲང་སོལ་ཅིག །དོ་ནུབ་ཟོར་ཁ་གཉན་པོ་འདི། །སྟེང་གི་ལྷ་ལ་
མི་འཕེན་ནོ། །འོག་གི་ཀླུ་ལ་མི་འཕེན་ནོ། །བར་གྱི་བཙན་ལ་མི་འཕེན་ནོ། །སྡེ་བརྒྱད་རྣམས་
ལ་མི་འཕེན་ནོ། །ཡུལ་ལྷ་རྣམས་ལ་མི་འཕེན་ནོ། །ས་བདག་རྣམས་ལ་མི་འཕེན་ནོ། །མཐོ་
བ་རྣམས་ནི་ཞབས་བསྐུམ་ཤིག །དམའ་བ་རྣམས་ནི་དབུ་ཆུམས་ཤིག །བར་པ་རྣམས་ནི་སྐུ་
ཟུར་ཅིག །ཟོར་འདི་སྡང་བའི་དགྲ་ལ་འཕེན། །ཟོར་འདི་གནོད་པའི་བགེགས་ལ་ཡ། ཞེས་སྒོ་
ཕྱེ་ནས། སྒོས་མཆོད་རྣམས་འཕེན་གཏོར་ལ་བཏབ། ཆོས་འབྱུང་ཡོད་ན་དེ་ཡང་ཕྱགས་ཏེ་བླུག །གསེར་སྐྱེམས་དང་གཏོར་མ་ཕྱི་
རོལ་དུ་ཁྱེར་ནས། ཕྱོགས་སྐྱོང་བཅུའི་བསྐུལ་འདི་སྒོའི་ཕྱི་རོལ་ཏུ་བྱས་ཀྱང་རུང་སྟེ། དཔལ་ལྡན་མགོན་པོ་ནག་པོ་
ནི། །ཤར་གྱི་ཕྱོགས་ཀྱི་དུར་ཁྲོད་ནས། །དྲི་ཟ་འབུམ་གྱི་འཁོར་དང་བཅས། ཁྱོད་ཀྱི་ཐུགས་
དམ་དུས་ལ་བབ། །དེ་ཁས་རིགས་འགྲེ་སྟེ། དཔལ་ལྡན་མགོན་པོ་ནག་པོ་ནི། །ཤར་ལྷོ༴ མེ་ལྷ༴ ལྷོ་
ཡི༴ གཤིན་རྗེ༴ ལྷོ་ནུབ༴ སྲིན་པོ༴ ནུབ་ཀྱི༴ ཆུ་ལྷ༴ ནུབ་བྱང་༴ རླུང་ལྷ༴ བྱང་གི༴ གནོད་

སྦྱིན༴ བྱང་ཤར༴ འབྱུང་པོ༴ སྟེང་གི༴ ཚངས་པ༴ དཔལ་ལྡན༴ འོག་གི༴ ས་བདག༴ ཁྱོད་ཀྱི༴ 
དཔལ་ལྡན༴ གནས་བདག་མ་མོའི་ཕོ་བྲང་ནས། །འཇིགས་བྱེད་མ་མོ་ཆེན་མོ་ནི། །མཐིང་
ནག་དྲེ་རྟ་རྐང་གསུམ་ཆིབས། །ཕྱག་ན་ཁྲམ་ཤིང་ནད་རྐྱལ་བསྣམས། །འཁོར་དུ་མ་མོ་འབུམ་
གྱིས་བསྐོར། ཁྱོད་ཀྱི་ཐུགས་དམ་དུས་ལ་བབ། རེ་རེའི་མཐར། དགྲ་བགེགས་ཐལ་བ་རྡུལ་དུ་
རློག །ཅེས་པ་རེ་སྦྱར་ཀྱང་ཆོག །དེ་ནས་གཏོར་མ་རྒྱག་སར་ཁྱེར་ནས། གསེར་སྐྱེམས་དང་པོ་ནམ་མཁའ་མཛོད་ཀྱིས་སྔགས་
རྒྱས། བླ་མ་དཀོན་མཆོག་ལ་འབུལ། གཉིས་པ་སྡེ་བརྒྱད་སྤྱི་ལ་འབུལ། གསུམ་པ་ཡུལ་ལྷ་གཞི་བདག་ལ་འབུལ། བཞི་པ་ལམ་ན་
གནས་པ་ལ་འབུལ། ལྔ་པ་དགྲ་བགེགས་ཀྱི་ལྷ་ལ་བྱིན་ལ། གདུག་པ་ཅན་ལ་བསྲུང་སྐྱོབ་མ་བྱེད་ཅིག་ཅེས་བྱ། གོང་གི་སྒོ་དབྱེ་དེ་
ལས་སྒོ་བ་རྣམས་ཀྱི་སོགས་ཚིག་གཉིས་བཞག །ཧཱུཾ་དུར་ཁྲོད་འཇིགས་སུ་རུང་བའི་ཤར་ཕྱོགས་ནས། ཁྱོད་
ཀྱིས་བཀའ་གཉན་ལས་བྱེད་ཕོ་ཉ་པོ། །མིའི་གཟུགས་ལ་སྲིན་པོའི་གདོང་པ་ཅན། །གནོད་
སྦྱིན་ཀྵེ་ཏྲ་པཱ་ལ་ལས་མཛོད་ཅིག །ཧཱུཾ་དུར་ཁྲོད་འཇིགས་སུ་རུང་བའི་ལྷོ་ཕྱོགས་ནས། ཁྱོད་ཀྱི་
བཀའ་གཉན་ལས་བྱེད་ཕོ་ཉ་པོ། ཁ་ནས་དུག་དང་ཁྲག་གི་ཟོར་འཕེན་པ། །དབང་ཕྱུག་ཛི་ན་
མི་ཏྲ་ལས་མཛོད་ཅིག །དེས་རིགས་འགྲེ་སྟེ། ནུབ་ཕྱོགས་ནས། མི་ཤ་ཁྲག་གི་དྲི་ཚོར་བཟོད་རླགས་
མེད། །གཤིན་རྗེ་ཊཀྐི་རཱ་ཛ་ལས་མཛོད་ཅིག །ཧཱུཾ། དུར་ཁྲོད་འཇིགས་སུ་རུང་བའི་བྱང་ཕྱོགས་
ནས། ཁྱོད་ཀྱི་བཀའ༴ བདུད་མགོན་མི་ནག་རྟ་ནག་རྫུ་འཕྲུལ་ཅན། །སྲོག་བདུད་ཏྲཀྴད་ནག་
པོ་ལས་མཛོད་ཅིག །ཧཱུཾ་དཔལ་ལྡན་མགོན་པོ་ནག་པོ་ནི། །གྲི་གུག་འབར་བས་དགྲ་སྲོག་
གཅོད། །ཐོད་རློན་འབར་བས་དགྲ་ཁྲག་གསོལ། །སྤུ་གྲི་རྣོན་པོས་དགྲ་སྙིང་ཐོན། །ཅང་ཏེའུ་
སྒྲ་ཡིས་དབང་དུ་བསྡུས། །ཙནྡན་བིང་ཆེན་ཀླད་ལ་རྒྱོབ། །བདག་གི་བསམ་པའི་དོན་སྒྲུབས་
ལས། །གནོད་བྱེད་རྡུལ་ཕྲན་བཞིན་དུ་མཛོད། །ཅེས་པའི་མཐར་རོལ་མོའི་སྒྲ་ཆེན་པོ་དང་བཅས་ཏེ་གཏོར་མ་
ཟོར་དུ་འཕང༌། དམིགས་པ་བླ་མའི་ཞལ་ལས་བླངས། སླར་ཡང་ལོག་སྟེ། ཡཾ་རཾ་བཾ་ལཾ། ཞེས་འབྱུང་བཞིའི་ར་བས་ལམ་བཅད།
སློབ་དཔོན་གྱིས་རྟིང་མནན་ནས་འོངས། ནང་དུ་མཆོད་བསྟོད་སོགས་རྗེས་ཆོག་རྣམས་བྱའོ། །གཏོར་བཟློག་བསྡུས་པའི་ཡི་གེ་

འདི་ཡང་རྒྱལ་ཁམས་པ་ཏཱ་ར་ནཱ་ཐས་སྨྲས་པའོ།། །།ཞུས་དག དགེ་ལེགས་འཕེལ།

༄༅། །གཏོར་ཆོག་སྙིང་པོ་གསལ་བ་ཞེས་བྱ་བ་བཞུགས།
༄༅། །ཨོཾ་སྭཱ་སྟི། ན་མཿཤྲཱི་ཀཱ་ལ་ཙཀྲ་ཡ། ཀུན་མཁྱེན་དོལ་པོ་སངས་རྒྱས་ལ་ཕྱག་འཚལ་ལོ། །རྩ་བའི་བླ་
མ་ལ་ཕྱག་འཚལ་ལོ། །འདིར་དཔལ་ཇོ་ནང་བའི་ལུགས་ཀྱི་གཏོར་ཆོག་ཉེར་མཁོ་རྒྱུན་གྱི་རྣལ་འབྱོར་ནི། གཙང་ཞིང་བཟང་བའི་
རྒྱུ་དམ་རྫས་དང་བཅས་པ་ལ། སྤྱི་བུངས་སྐོས་མེད་དུ་བྱེད་ན་གཏོར་མ་གཅིག་གིས་ཀྱང་ཆོག་ལ། བསྐོས་ཅན་དུ་བྱེད་ན། རྒྱས་
པ་མགྲོན་ཚན་གྱི་གྲངས་དང་མཉམ་པའམ། འབྲིང་པོ། བླ་མ་ཡི་དམ་མགོན་པོ་དང༌། །རྣམ་སྲས་ཞལ་བཞི་མཁའ་འགྲོ་མ། །ས་
བདག་གཉིས་གཅིག་སྲུང་མ་དང༌། །སྤྱི་གཏོར་གཞི་བདག་ཞེས་བྱ་བཅུ། ཞེས་པ་ལྟར་ཡང་རུང་མོད། རྒྱུན་གཏོར་ལ་ལྔ་ཚར་དུ་
བྱེད་པ་ཤས་ཆེ་བ། ལག་ལེན་ལྟར་བཤམས། དེ་ཡང་དུས་གཏོར་ལ་དམ་རྫས་གལ་ཆེ་ཡང༌། རྒྱུན་གཏོར་ལ་ནི་དཀར་གཏོར་
འབའ་ཞིག་གིས་ཀྱང་ཆོག་གོ །དེ་ལ་ཉིན་ཞག་དེ་ཉིད་ཁོ་ནའི་ཐུན་མཚམས་གཞན་ལ་བདག་བསྐྱེད་སྔོན་དུ་སོང་ན། སྐབས་འདིར་
སྙིང་པོ་ངག་ཏུ་བརྗོད་པའི་སྒོ་ནས་ཐུན་མཚམས་ཀྱི་ལྷར་སྐད་ཅིག་གིས་གསལ་བཏབ་པས་ཆོག་ལ། དེ་ལྟར་མ་སོང་ན། བདག་
བསྐྱེད་རྒྱས་འབྲིང་བསྡུས་གསུམ་གང་ཡང་རུང་བ་ཞིག་སྐབས་འདིར་རྣལ་འབྱོར་དུ་བྱའོ། །དེ་ནས་དངོས་གཞི་ལ། ཐོག་མ་ཁོ་
ནར། མཆོད་པ་དངོས་སུ་བཤམས་ན་བྱིན་གྱིས་བརླབས། དེ་ནས་གཏོར་མ་རྣམས་བྱིན་གྱིས་བརླབ་པར་བྱ་སྟེ། ཨོཾ་ཨཱཿཧཱུཾ་
ཧྲཿཕཊ། ཅེས་པའམ། ཨོཾ་ཕྲེཾ་བཛྲ་ཌཱ་ཀི་ནཱི། བཛྲ་དྷཱ་ཏྭཱི་ཤྭ་རཱི། ག་ག་ན་སྭ་བྷཱ་ཝ་སརྦ་དྲཱ་བྱ་བི་ཤོ་དྷ་
ནི། སརྦ་དྲ་བྱ་ཎི་བི་ཤོ་དྷ་ཡ་ཧཱུཾ་ཕྲེཾ་ཕཊ། ཅེས་པས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཡཾ་
ལས་རླུང་གི་དཀྱིལ་འཁོར་ནག་པོ་གཞུའི་དབྱིབས་ཅན་རྒྱལ་མཚན་གྱིས་མཚན་པ། དེའི་སྟེང་
དུ་རཾ་ལས་མེའི་དཀྱིལ་འཁོར་དམར་པོ་གྲུ་གསུམ་འབར་བས་མཚན་པ། དེའི་སྟེང་དུ་ཨ་ལས་
མི་མགོའི་སྒྱེད་པུ་ལ་གནས་པའི་ཨོཾ་ཡོངས་སུ་གྱུར་པ་ལས། ཐོད་པ་དུམ་བུ་གཅིག་པ། དེའི་
ནང་གི་དབུས་སུ་ཨ་ལས་བྱང་སེམས། ཤར་དུ་ཨི་ལས་རྐང་དམར། ལྷོར་ར་ལས་རཀྟ། བྱང་
དུ་ཨུ་ལས་དྲི་ཆུ། ནུབ་ཏུ་ལ་ལས་དྲི་ཆེན། རླུང་མཚམས་སུ་ལཱ་ལས་གླང་པོ་ཆེའི་ཤ །དབང་

ལྡན་དུ་ཨཱུ་ལས་བ་གླང་གི་ཤ །བདེན་བྲལ་དུ་རཱ་ལས་རྟའི་ཤ །མེ་མཚམས་སུ་ཨཱི་ལས་ཁྱིའི་ཤ །
དབུས་ཀྱི་སྟེང་དུ་ཨཱ་ལས་མིའི་ཤ །ལག་པ་གཡོན་པའི་མཐིལ་དུ་ཟླ་བ་ལ་གནས་པའི་ཨོཾ་སྐུ་
རྡོ་རྗེའི་ངོ་བོ། དེའི་འོད་ཟེར་གྱིས་མ་དག་པའི་རྫས་རྣམས་སྦྱངས་པར་གྱུར། ཨོཾ་ཨོཾ་བཛྲ་ཙནྡྲ་
སརྦ་དྷརྨ་བི་ཤུདྡྷ་སྭ་བྷཱ་བ་སརྦ་དྷརྨན་བི་ཤོ་དྷ་ཡ་སྭཱཧཱ། ལག་པ་གཡས་པའི་མཐིལ་དུ་ཉི་མ་ལ་
གནས་པའི་ཨཱཿགསུང་རྡོ་རྗེའི་ངོ་བོ། དེའི་འོད་ཟེར་གྱིས་དག་པའི་རྫས་རྣམས་སྤེལ་བར་གྱུར།
ཨོཾ་ཨཱཿབཛྲ་སཱུརྱ་སརྦ་དྷརྨ་པྲ་བོ་དྷ་ཀ་སརྦ་དྷརྨཎ་པྲ་བོ་དྷ་ཡ་སྭཱཧཱ། ལག་པ་གཉིས་ཀ་སྦྱར་བའི་
དབུས་སུ། སྒྲ་ཅན་གྱི་དཀྱིལ་འཁོར་ལ་གནས་པའི་ཧཱུཾ་ཐུགས་རྡོ་རྗེའི་ངོ་བོ། དེའི་འོད་ཀྱིས་
རྫས་རྣམས་སྦར་བར་གྱུར། ཨོཾ་ཧཱུཾ་བཛྲ་ཨ་ན་ལ་སརྦ་དྷརྨ་པྲ་དཱི་པ་ཀ་སརྦ་དྷརྨཎ་པྲ་དཱི་པ་ཡ་
སྭཱཧཱ། མཁའ་ལྡིང་གི་ཕྱག་རྒྱའི་དབུས་སུ་དུས་མེ་ལ་གནས་པའི་ཧོཿཡིག་ཡེ་ཤེས་རྡོ་རྗེའི་ངོ་བོ་
དེའི་འོད་ཟེར་གྱིས་བདུད་རྩིར་བྱས་པར་གྱུར། ཨོཾ་ཧོཿསརྦ་དྷརྨ་བཛྲ་ཨ་མྲྀ་ཏ་ཀ་ར་སརྦ་དྷརྨ་ཎ་
བཛྲ་ཨ་མྲྀ་ཏཾ་ཀུ་རུ་ཀུ་རུ་སྭཱཧཱ། ཞེས་པའོ། །དེ་ནས་བླ་མའི་གཏོར་ཆོག་རྒྱས་པ་བྱེད་ན་ལོགས་སུ་འབྱུང་བ་ལྟར་བྱེད་
དགོས་པ་ཡིན་མོད་ཀྱི། བླ་མ་ཡི་དམ་དབྱེར་མེད་ལ་འབུལ་བ་ཉིད་ལག་ལེན་ཟོར་ཡང་ཞིང༌། དོན་ལའང་གསང་སྔགས་ཀྱི་ལམ་
ལ་ཞུགས་པ་རྣམས་ཀྱིས་དེ་ལྟར་བྱེད་དགོས་པས་འཇིག་རྟེན་ལས་འདས་པའི་དཀྱིལ་འཁོར་ཉིད་རྩ་བརྒྱུད་བླ་མའི་ངོ་བོར་ཤེས་
པར་བྱའོ། །དེ་ལ་མགྲོན་སྤྱན་དྲངས་པ་ནི། སངས་རྒྱས་ཡབ་ཡུམ་སྲས་དང་བཅས་པ་གཡོག་འཁོར་དང༌། །
གྲོགས་བཅས་གཉེན་རྣམས་དག་གིས་བསྐོར་བའི་ཚོགས་པ་ནི། །ལྷ་དང་ལྷ་མོ་དག་གིས་
མཉེས་པར་བྱེད་རྣམས་དང༌། །མཆོག་གི་རྡོ་རྗེ་སེམས་དཔའ་དག་ནི་གཤེགས་སུ་གསོལ། །
འཇིག་རྟེན་དང་འཇིག་རྟེན་ལས་འདས་པའི་དཀྱིལ་འཁོར་གྱི་ལྷ་ཚོགས་ཐམས་ཅད་མདུན་
གྱི་ནམ་མཁར་བཞུགས་པར་གྱུར། ཨོཾ་ཧ་ཧཱ་ཧི་ཧཱི་བཛྲ་བྷཻ་ར་ཝ་ཨཪྵ་ཡ་ཨཪྵ་ཡ། པྲ་བེ་ཤ་ཡ།
པྲ་བེ་ཤ་ཡ། བན་དྷ་ཡ་བན་དྷ་ཡ། ཏོ་ཥ་ཡ་ཏོ་ཥ་ཡ། ཛཿཧཱུཾ་བཾ་ཧོཿ བཛྲ་ཌཱ་ཀི་ནཱི་ཧྲི་ད་ཡཾ་ཧུཾ་ཧཱུཾ་
ཕྲེཾ་ཕྲཻཾ་ཕཊ། ཅེས་པས་མཁའ་འགྲོ་མ་རྣམས་དང་བཅས་པ་སྤྱན་དྲངས། སྔགས་ཙམ་གྱི་སྒོ་ནས་མཆོད་པ་བཅུ་གཉིས་འབུལ་ཏེ།

ཨོཾ་བཛྲ་གནྡྷཾ་པྲ་ཏཱིཙྪ་ན་མཿ ནས། ཀཱ་མཾ་གྱི་བར་བརྗོད། དེ་ནས་གཏོར་མ་དང་པོ་དཀྱིལ་འཁོར་ལ་འབུལ་བ་ནི། ཨོཾ་
ཨཱཿཧཱུཾ་ཧོཿཤྲཱི་ཀཱ་ལ་ཙཀྲ། བཛྲ་བྷཻ་ར་ཝ་བྷི་ཀ་རཱ་ཡ་ས་པ་རི་ཝཱ་རེ་བྷྱཿ ཞེས་རྡོ་རྗེའི་ཕྱག་རྒྱས་སྤྱན་དྲངས་
ལ། དེ་ནས་ཡང༌། རྡོ་རྗེའི་ཕྱག་རྒྱས་འབུལ་བ་ནི། ཨི་དཾ། བ་ལིཾ། གནྡྷཾ། པུཥྤཾ། དྷཱུ་པཾ། དཱི་པཾ། ཨཀྵ་ཏཾ། ད་
དཱ་མ་ཧེ། ཏེ་ཛ་ཨཱ་ག་ཏྱ་ས་པ་རི་ཝཱ་རཿ ཤཱི་གྷཾ་ཨི་དཾ། བ་ལིཾ། གྲྀཧྞ་ཏུ། ཁཱ་དནྟུ་པི་{ཝསྟུ[ཝནྟུ།]
ཛཿཧཱུཾ་བཾ་ཧོཿ སཾ་ཏྲིབ་ཏ། སརྦ་སཏྭཱ་ནཱཾ། ཤཱནྟིཾ། པུཥྚིཾ། རཀྵཾ། ཨ་ཝཱ་ར་ཎ། གུཔྟིཾ། ཀུརྦནྟུ། ཧུཾ་ཧཱུཾ་
ཕཊ། བཛྲ་དྷ་ར། ཨཱ་ཛྙཱ་པ་ཡ་ཏི་སྭཱཧཱ། རྡོ་རྗེའི་ཕྱག་རྒྱས་ཁྲོ་བོ་སྤྱན་དྲང་བ་ནི། ཨོཾ་ཨཱཿཧཱུཾ་ཧོཿ ཨུཥྞཱི་ཥ། སུཾ་
བྷ་ནི་སུམྦྷ་བིགྷྣན་ཨནྟ་ཀ །ནཱི་ལ་དཎྜ་པྲཛྙཱ་ཨནྟ་ཀ ཊཀྐི་རཱ་ཛ། པདྨ་ཨནྟ་ཀ ཨ་ཙ་ལ། ཡ་མ་
ཨནྟ་ཀ མཧཱ་བ་ལེ་བྷྱཿ གྲི་གུག་གི་ཕྱག་རྒྱས་ཟད་པར་སྤྱན་དྲང་བ་ནི། ཨོཾ་ཨཱཿཧཱུཾ་ཧོཿ ཨཱ་ཀཱ་ཤ བཱ་ཡུ། ཏེ་ཛ།
ཨུ་ད་ཀ པྲི་ཐི་ཝཱི། སཱ་དྷི་བྷྱཿ རལ་གྲིའི་ཕྱག་རྒྱ་བཅས་ལ། ཨོཾ་ཨཱཿཧཱུཾ་ཧོཿ བྲཧྨ། བིཥྞུ། ནི་རི་ཏྱ། ཝ་ཡུ།
ཡ་མ། ཨགྣི། ས་མུ་དྲ། ཨཱི་ཤྭ་ར། ཨིནྡྲ། ཡཀྵེ་བྷྱཿ རིན་པོ་ཆེའི་ཕྱག་རྒྱ་བཅས་ལ། ཨོཾ་ཨཱཿཧཱུཾ་ཧོཿ ར་ཧུ།
ཀཱ་ལ་ཨགྣི། ཙནྡྲ། སུརྱ། བུ་དྷ། མཾ་ག་ལ། ཤུ་ཀྲ། པྲི་ཧས་པ་ཏི། ཀེ་ཏུ་ཤ་ནི་བྷྱཿ པདྨའི་ཕྱག་རྒྱ་
བཅས་ལ། ཨོཾ་ཨཱཿཧཱུཾ་ཧོཿ ཛ་ཡ། བི་ཛ་ཡ། པདྨ་ཀརྐོ་ཊ། བ་སུ་ཀི། ཤཾ་ཁ་པཱ་ལ། ཀུ་ལི་ཀ ཨ་ནནྟ།
ཏ་ཀྵ་ཀ མཧཱ་པདྨེ་བྷྱཿ འཁོར་ལོའི་ཕྱག་རྒྱ་བཅས་ལ། ཨོཾ་ཨཱཿཧཱུཾ་ཧོཿ བེ་ཏཱ་ཊ། བི་ཀྲི་ཏ་མུ་ཁ། ཤྭ། ཀཱ་
ཀ སཱུ་ཀ་ར། གྲི་དྷ། བྱཱ་གྷྲ། ཨཱུ་ལུ་ཀ ཛཾ་བུ་ཀ ག་རུ་ཌ། མུ་ཁེ་བྷྱཿ ཞེས་པ་རྣམས་ཀྱི་མཐར། ས་པ་
རི་ཝཱ་རེ་བྷྱཿ ཨི་དཾ། བ་ལིཾ། གནྡྷཾ། པུཥྤཾ། དྷཱུ་པཾ། དཱི་པཾ། ཨཀྵ་ཏཱཾ། ད་དཱ་མ་ཧེ། ཏེ་ཛ་ཨཱ་ག་ཏྱ།
ས་པཱ་རི་ཝ་རཿ ཤཱི་གྷྲཾ། ཨི་དཾ་བ་ལིཾ། གྲྀཧྞ་ཏུ། ཁ་དནྟུ། བི་ཝཱནྟུ། ཛཿཧཱུཾ་བཾ་ཧོཿ སཾ་ཏྲིབ་ཏཱ། སརྦ་
སཏྭཱ་ནཱཾ། ཤཱནྟིཾ། པུཥྚིཾ། རཀྵཾ་ཨ་བཱ་རརྞ། གུཔྟིཾ། ཀུརྦནྟུ་ཧུཾ་ཧཱུཾ་ཕཊ། བཛྲ་དྷ་ར་ཨཱཛྙཱ་པ་ཡ་ཏཱི་སྭཱཧཱ།
ཕྱི་མཆོད་ནི། བཛྲ་བྷཻ་ར་ཝ་བྷཱིསྐཱ་རཱ་ཡ། ས་པཱ་རི་ཝཱ་ར་བྷྱཿ བཛྲ་གནྡྷཾ་པྲ་ཏཱིཙྪ་ན་མཿ བཛྲ་པུཥྤཾ་པྲ་
ཏཱིཙྪ་ན་མཿ བཛྲ་དྷཱུ་པཾ་པྲ་ཏཱིཙྪ་ན་མཿ བཛྲ་དཱི་པཾ་པྲ་ཏཱིཙྪ་ན་མཿ བཛྲ་ནཻ་བི་ཏྱཾ་པྲ་ཏཱིཙྪ་ན་མཿ བཛྲ་
ཨཀྵ་ཏཾ་པྲ་ཏཱིཙྪ་ན་མཿ བཛྲ་ལཱ་སྱཾ་པྲ་ཏཱིཙྪ་ན་མཿ བཛྲ་ཧཱ་སྱཾ་པྲ་ཏཱིཙྪ་ན་མཿ བཛྲ་ཝ་ཏྱཾ་པྲ་ཏཱིཙྪ་ན་

མཿ བཛྲ་ནཻ་རི་ཏྱཾ་པྲ་ཏཱིཙྪ་ན་མཿ བཛྲ་གཱི་ཏཾ་པྲ་ཏཱིཙྪ་ན་མཿ བཛྲ་ཀཱ་མཾ་པྲ་ཏཱིཙྪ་ན་མཿ སོགས་མཆོད་པ་
བཅུ་གཉིས་འབུལ། ནང་མཆོད་ནི། ཨོཾ་བཛྲ་བྷཻ་ར་ཝ། ཧ་ཡ་ར་ཝ་ལ། ང་ཉ་ཎ་མ་ན། གྷ་ཛྷ་ཌྷ་བྷ་དྷ། ག་
ཛ་ཌ་བ་ད། ཁ་ཚ་ཋ་ཕ་ཐ། ཀ་ཙ་ཊ་པ་ཏ། ཨོཾ་ཨཱཿཧཱུཾ། བསྟོད་པ་ནི། རྡོ་རྗེ་འཇིགས་བྱེད་འཇིགས་
པར་མཛད། །དཔའ་བོ་གདུལ་དཀའ་འདུལ་བ་པོ། །དུས་ཀྱི་འཁོར་ལོ་ཐོད་པ་ཅན། ཁམས་
གསུམ་རྣམ་རྒྱལ་ལ་ཕྱག་འཚལ། །རྗེ་བོ་སྣ་ཚོགས་རྡོ་རྗེ་འཛིན། ཁྲོ་བོའི་རྒྱལ་པོ་རྣམས་ཀྱི་
གཙོ། །དུས་མཐའི་སྤྲིན་མཚུང་ཧེ་རུ་ཀཱ །རྡོ་རྗེ་ཤུགས་ལ་ཕྱག་འཚལ་ལོ། །རྣམ་དག་ཆོས་ཀྱི་
དབྱིངས་ལ་མ་གཡོས་ཀྱང༌། །ཐུགས་རྗེ་ཆེན་པོས་རྔམ་པའི་སྐུར་སྟོན་ཞིང༌། །བདུད་དང་ཉོན་
མོངས་སྙིང་ཁྲག་གསོལ་མཛད་པའི། ཁྲོ་བོའི་དབང་པོ་རྡོ་རྗེ་ཤུགས་ལ་འདུད། །དཔལ་ལྡན་
གཙུག་གཏོར་གནོད་མཛེས་ཤིན་ཏུ་སྟོབས། །དབྱུག་སྔོན་རྨུགས་བྱེད་འདོད་པའི་རྒྱལ་པོ་
དང༌། ཁེངས་བྱེད་མི་གཡོ་རེངས་བྱེད་སྟོབས་པོ་ཆེ། །རབ་བརྗིད་ཁྲོ་རྒྱལ་བཅུ་ལ་ཕྱག་འཚལ་
ལོ། །ནམ་མཁའ་རླུང་མེ་ཆུ་དང་ས་རྣམས་ཀྱི། །ཟད་པར་བསྙེས་པ་རྣམ་པ་གཉིས་གཉིས་ཏེ། །
ཕྱོགས་བཅུ་རང་རང་འབྱུང་བའི་གདན་བཞུགས་པའི། །གྲུབ་པ་ཆེན་པོ་བཅུ་ལ་ཕྱག་འཚལ་
ལོ། །ཚངས་པ་ཁྱབ་འཇུག་བདེན་བྲལ་རླུང་ལྷ་དང༌། །གཤེན་རྗེ་མེ་ལྷ་རྒྱ་མཚོ་དྲག་པོ་དང༌། །
ལྷ་ཡི་དབང་པོ་དང་ནི་གནོད་སྦྱིན་ཏེ། །ཕྱོགས་སྐྱོང་ཆེན་པོ་བཅུ་ལ་ཕྱག་འཚལ་ལོ། །སྒྲ་
གཅན་དུས་མེ་ཟླ་བ་ཉི་མ་དང༌། །གཟའ་ལྷག་བཀྲ་ཤིས་པ་སངས་ཕུར་བུ་དང༌། །དུ་བ་མཇུག་
རིངས་དང་ནི་སྤེན་པ་སྟེ། །གཟའ་མཆོག་ཆེན་པོ་བཅུ་ལ་ཕྱག་འཚལ་ལོ། །རྒྱལ་བ་རྣམ་རྒྱལ་
སྟོབས་རྒྱུ་པདྨ་དང༌། །ནོར་རྒྱས་དུང་སྐྱོང་མཐའ་ཡས་རིགས་ལྡན་དང༌། །འཇོག་པོ་དང་ནི་
པདྨ་ཆེན་པོ་སྟེ། །ཀླུ་རྒྱལ་ཆེན་པོ་བཅུ་ལ་ཕྱག་འཚལ་ལོ། །རོ་ལངས་གྲུལ་བུམ་ཁྱི་དང་བྱ་རོག་
དང༌། །ཕག་དང་བྱ་རྒོད་སྟག་དང་འུག་པ་དང༌། །ལྕེ་སྤྱང་ནམ་མཁའ་ལྡིང་གི་གདོང་ཅན་ཏེ། །
འབྱུང་པོ་ཆེན་པོ་བཅུ་ལ་ཕྱག་འཚལ་ལོ། །སྡེ་དྲུག་སྲུང་མ་དྲུག་ཅུ་འཁོར་བཅས་ལ། །མཆོད་

གཏོར་འདི་དང་དྲི་དང་མེ་ཏོག་དང༌། །བདུག་སྤོས་སྣང་གསལ་མ་ཉམས་བདག་འབུལ་གྱི། །
དེ་རྣམས་འཁོར་དང་བཅས་པ་ཚུར་བྱོན་ལ། །གཏོར་མ་འདི་རྣམས་ལེན་ཞིང་གསོལ་བ་དང༌། །
བཏུང་བར་མཛད་དེ་ཤིན་ཏུ་མཉེས་པ་ཡིས། །འགྲོ་ལ་ཞི་རྒྱས་སྲུང་སྐྱོབས་སྦ་བ་རྣམས། །རྡོ་
རྗེ་འཛིན་པའི་བཀའ་བཞིན་མཛད་དུ་གསོལ། །ཀླུ་དང་འབྱུང་པོས་ལུས་ཀྱི་ཁམས་བསྲུང་
ཞིང༌། །གཟའ་དང་ཕྱོགས་སྐྱོང་ངག་གི་ཁམས་བསྲུང་སྟེ། །ཟད་པར་ཁྲོ་བོས་སེམས་ཀྱི་ཁམས་
བསྲུང་ཞིང༌། ཁམས་དྲུག་ལྡན་པས་ཁམས་ཀུན་རབ་བསྲུངས་ནས། །འཁོར་ལོ་དྲུག་ཏུ་རླུང་
སེམས་རབ་འཆིངས་ཏེ། །རྒྱལ་བ་རིགས་དྲུག་གོ་འཕང་མྱུར་ཐོབ་ཤོག །
གཉིས་པ་དཔལ་མགོན་པོ་ནག་པོ་ཆེན་པོ་འཁོར་བཅས་ལ་འབུལ་བ་ནི། ཨོཾ་ཨཱཿཧུཾ་ཧོཿ སྭ་བྷཱ་ཝས་སྟོང་པར་སྦྱང་
ལ། སྟོང་པའི་ངང་ལས་མདུན་གྱི་ནམ་མཁའི་གནས་སུ། དུར་ཁྲོད་ཆེན་པོའི་དབུས་སུ་དགྲ་
བགེགས་ཐམས་ཅད་མནན་པའི་སྟེང་དུ། པཾ་ལས་པདྨ་དང༌། རཾ་ལས་ཉི་མའི་སྟེང་དུ། ཧཱུཾ་
མཐིང་ནག་ལས་འོད་འཕྲོས། དགྲ་བགེགས་གདུག་པ་ཐམས་ཅད་ཚར་བཅད། ཚུར་འདུས་
ཡོངས་སུ་གྱུར་པ་ལས། རྡོ་རྗེ་ནག་པོ་ཆེན་པོ་དུས་ཀྱི་མུན་པ་ལྟ་བུའི་སྐུ་མདོག་ཅན། ཆེ་ཞིང་
ཆེར་འབར་བ། ཞལ་གཅིག་ཕྱག་གཉིས་གཡས་གྲི་གུག་དང་གཡོན་ཐོད་པ་ཁྲག་གིས་གང་བ་
ཐུགས་ཀར་སྟེང་འོག་ཏུ་འཛིན་པ། ཕྱག་གཉིས་ཆར་གྱི་དབུས་ན་རྣམ་འཕྲུལ་གྱི་གནྡྷེ་
བསྣམས་པ། སྤྱན་གསུམ་དང་ལྡན་པ། ཞལ་མཆེ་བ་གཙིགས་པ། དབུ་སྐྲ་སེར་པོ་གྱེན་དུ་
བརྫེས་པ། མི་མགོ་སྐམ་པོ་ལྔའི་དབུ་རྒྱན་དང༌། རློན་པ་ཁྲག་འཛག་པ་ལྔ་བཅུའི་དོ་ཤལ་ཅན།
རུས་པའི་རྒྱན་དྲུག་དང་སྦྲུལ་གྱིས་བརྒྱན་པ། སྟག་གི་པགས་པའི་ཤམ་ཐབས་ཅན། དར་སྣ་
ཚོགས་ཀྱི་ཅོད་པན་དང་ལྷབ་ལྷུབ་ཀྱིས་ཀླུབས་པ། མིའུ་ཐུང་གེལ་བའི་འདུག་སྟངས་ཀྱི་རོའི་
སྟེང་ན་བཞུགས་པ། དེའི་གཡས་ན་བྱ་ནག །གཡོན་ན་ཁྱི་ནག །རྒྱབ་ན་ལྕགས་སྤྱང༌། མདུན་
ན་མི་ནག སྟེང་ན་ནམ་མཁའ་ལྡིང་གི་སྤྲུལ་པའི་ཕོ་ཉ་འཕྲོ་བ། མི་བསྐྱོད་པའི་དབུ་རྒྱན་ཅན།

ཡེ་ཤེས་ཀྱི་མེ་རབ་ཏུ་འབར་བའི་དབུས་ན་བཞུགས་པ། འཁོར་ལས་བྱེད་སྤྲུལ་པ་ཡང་སྤྲུལ།
སྡེ་བརྒྱད་ཀྱི་ཚོགས་དཔག་ཏུ་མེད་པས་བསྐོར་བའོ། །དེའི་གཡོན་དུ་མཾ་ལས་ཨེ་ཀ་ཛ་ཏི་སྐུ་
མདོག་སྔོན་མོ། ཞལ་གཅིག་ཕྱག་གཉིས་ཀྱིས་བདུད་རྩིས་གང་བའི་བུམ་པ་ཐུགས་ཀར་
འཛིན་པ། དར་དཀར་གྱི་ན་བཟས་སྟོད་གཡོགས་ཤིང༌། སྟག་གི་པགས་པའི་ཤམ་ཐབས་
ཅན། རལ་པ་ལན་བུ་གཅིག་ཏུ་གྱུར་ནས་གཡོན་དུ་འཕྱང་བ། ཁྲོ་མོའི་རྣམ་པ་ཅན། དེའི་ལྟོ་བ་
ཡངས་པའི་ནང་དུ། ཏྲཀ་ལས་ཁྲག་གི་རྒྱ་མཚོའི་དབུས་སུ། བྷྱོཿལས་དཔལ་ལྡན་ལྷ་མོ་འདོད་
པ་ཁམས་ཀྱི་དབང་ཕྱུག་མ། བོང་བུ་གྭ་པ་ལ་ཞོན་པ། སྐུ་མདོག་སྔོ་ནག་ཞལ་གཅིག་ཕྱག་བཞི་
མ། གཡས་ཀྱི་དང་པོ་ན་རལ་གྲི། གཉིས་པ་ན་ཐོད་པ་ཁྲག་གིས་གང་བ། གཡོན་གྱི་དང་པོ་ན་
མདུང༌། གཉིས་པ་ན་རྩེ་གསུམ་འཛིན་པ། མི་མགོ་སྐམ་པོ་ལྔའི་དབུ་བརྒྱན་དང༌། རློན་པ་ལྔ་
བཅུའི་དོ་ཤལ་ཅན། རུས་པའི་རྒྱན་དྲུག་དང་ལྡན་པ། གླང་པོ་ཆེའི་ཀོ་བས་སྟོད་གཡོགས་
ཤིང༌། བ་གླང་གི་ཀོ་བས་སྨད་གཡོགས་པ། རེ་ལྡེའི་ཤམ་ཐབས་ཅན། ཀླུའི་དབང་པོའི་སྐེ་
རགས་བཅིངས་པ། སྤྱན་གསུམ་དང་ལྡན་ཞིང༌། མི་རོ་རེངས་པ་ཁར་བཅུག་ནས་མཆེ་བ་
གཙིགས་པ། སྙན་གཡས་པ་ལ་དུག་སྦྲུལ་དང༌། གཡོན་པ་ལ་སེང་གེས་བརྒྱན་པ། སྐུ་ལ་ཁྲག་
གི་ཐིག་ལེ་དང༌། ཞག་གི་ཟོ་རིས་དང༌། ཐལ་ཆེན་གྱི་ཚོམ་བུ་བཀོད་པ། ཤིན་ཏུ་རིད་ཅིང༌། ལྟེ་
བའི་ཐད་ཀ་ནས་ཉི་ཟླ་འཆར་བ། མ་མོ་མཁའ་འགྲོ་ཤ་ཟ་འབུམ་སྡེའི་དབུས་ན་ཧཱུཾ་དང་བྷྱོཿའི་
སྒྲ་སྒྲོགས་པའོ། །གཞན་ཡང་ལྕམ་དྲལ་གསུམ་གྱི་སྐུའི་མཐའ་བསྐོར་དུ། དགུག་གཞུག་བཅིང་
མཉེས་མཛད་པའི་མཁའ་འགྲོ་ཆེན་མོ་བཞི། སྐུ་གསུང་ཐུགས་ཀྱི་རྣམ་འཕྲུལ་ཕོ་ཉ་བྱེ་བ་
གྲངས་མེད་པའི་ཚོགས་དང་ཕྱོགས་སྐྱོང་བ་དང༌། ཞིང་སྐྱོང་བ་དང༌། ལྷ་དང༌། གནོད་སྦྱིན་
དང༌། སྲིན་པོ་དང༌། གཤིན་རྗེ་དང༌། མ་མོ་ལ་སོགས་པ། ལྷ་སྲིན་སྡེ་བརྒྱད་ཀྱིས་ཡོངས་སུ་
བསྐོར་བར་གྱུར། མགོན་པོའི་ཐུགས་ཀ་ནས་ཡ་དང༌། ལྷ་མོའི་ཐུགས་ཀ་ནས་མཾ་མདུན་དུ་

སྤྲོས་པ་ལས། ཡ་ལས་ནག་པོ་གནོད་སྦྱིན་གཡས་གྲི་གུག་འཕྱར་ཞིང༌། གཡོན་སྤར་བ་
གདེངས་པའི་ལག་མཐིལ་ནས་ཉི་མ་འཆར་བ། མི་ལྤགས་ཀྱི་གཡང་གཞི་གྱོན་ཞིང༌། གསེར་
གྱི་སྣ་ཆ་ཅན། དེའི་གཡོན་དུ་མཾ་ལས་ནག་མོ་གནོད་སྦྱིན་གཡས་གསེར་གྱི་སྤུ་གྲི་དང༌། གཡོན་
སྤར་བ་གདེངས་པའི་ལག་མཐིལ་ནས་ཟླ་བ་འཆར་བ། དར་ནག་གི་ན་བཟའ་དང༌། བྱི་རུའི་
ལན་ཚར་ཅན། དེ་གཉིས་ཀྱི་ཐུགས་ཀ་ནས་ཡབ་ལས་ཏྲི་གཉིས་དང༌། ཡུམ་ལས་བྷྱོཿགཅིག་
སྤྲོས་པ་ལས། པུ་ཊ་མིང་སྲིང་གསུམ་དུ་གྱུར་ཏེ། དེ་དག་གི་མདུན་དུ་འཁོད་པ་ནི། ཏྲི་ལས་པུ་
ཊ་ནག་པོ་ཞལ་གཅིག་ཕྱག་གཉིས་པ། གཡས་ཤང་ལང་གྲི་རིང་འཕྱར་ཞིང༌། གཡོན་ཐོད་པ་
ཀླད་ཁྲག་དྲོད་མོས་གང་བར་འཛིན་ཞིང་ཞལ་དུ་གསོལ་བ། མེན་ཀྲེའི་ག་ཤ་དང༌། དར་ནག་
གི་ན་བཟའ་ཅན། ཏྲི་ལས་བྷ་ཊ་ནག་པོ། དར་གྱི་ག་ཞ་དང༌། སྟག་སློག་གྱོན་པ། གཡས་དམ་
ཤིང་དང༌། གཡོན་མི་སྙིང་འཛིན་ཞིང་གསོལ་བ། བྷྱོཿལས་སྲིང་མོ་རལ་གཅིག་མ། གཡས་
གསེར་གྱི་སྤུ་གྲི་དང༌། གཡོན་རྒྱུ་མ་འཛིན་ཞིང༌། མིག་ནས་ཁྲག་འཛག་པ། ཁ་ནས་མེ་འབར་
བ། ལྔ་ཆར་ཡང་སྐུ་མདོག་མཐིང་ནག མོན་བུ་ཕོ་མོའི་ཆ་ལུགས་ཅན། མི་མགོའི་རྒྱན་དང་
ལྡན་པ། རབ་ཏུ་ཁྲོས་ལ་རྔམ་ཞིང་འཁྲུགས་པས་གདུག་པ་ཅན་ཐམས་ཅད་ཚར་གཅོད་པའི་
ཚུལ་དུ་བཞུགས་པ། མེ་རླུང་འཚུབ་མའི་དབུས་ན་འགྱིང་བའོ། །དེའི་མཐའ་སྐོར་དུ། གཡས་
ཀྱི་རུ་འདྲེན་པ་སྐྱེས་པ་སྟག་ཆས་བརྒྱན་པ་བརྒྱ། གཡོན་གྱི་རུ་འདྲེན་པ་དགེ་སློང་གི་གཟུགས་
ཅན་བརྒྱ། སླད་ཀྱི་རྗེས་སུ་འབྲང་བ་བན་དེ་ནག་པོ་ཕུར་ཐོགས་བརྒྱ། མདུན་གྱི་བཤུལ་བྱང་
འདྲེན་པ་བུད་མེད་ནག་མོ་བརྒྱ། གཞན་ཡང་དམ་ཉམས་ཀྱི་རྗེས་གཅོད་པའི་བྱ་ནག ཁྱི་ནག།
ལྕེ་སྤྱང་ལ་སོགས་པ་ཕོ་ཉ་བསམ་གྱིས་མི་ཁྱབ་པས་བསྐོར་བར་གྱུར། གཙོ་འཁོར་ཐམས་
ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུཾ། ཧཱུཾ་ལས་འོད་འཕྲོས། འོག་མིན་རྣམ་
པར་སྣང་མཛད་ཀྱི་ཐུགས་ཀ་ནས་མགོན་པོ་དང༌། རང་བཞིན་གྱི་གནས་ནས་ལྷ་མོ་དང༌། རྡོ་

རྗེ་གདན་གྱི་སྤོ་ནས་ལས་མགོན་དང༌། གཞན་ཡང་དུར་ཁྲོད་ཆེན་པོ་བརྒྱད་དང༌། བླ་མ་གོང་
མ་རྣམས་ཀྱི་གདན་ས་ཁྱད་པར་ཅན་རྣམས་ནས། མགོན་པོ་འཁོར་དང་བཅས་པ་ཐམས་ཅད་
བཛྲ་ས་མཱ་ཛཿ མགོན་པོ་སྐུ་གཤེགས་གདན་ལས་བཞེངས། །ད་ལྟ་སྙིགས་མ་ལྔ་ཡི་དུས། །
གཤེགས་ཤིང་བཞུགས་པའི་གནས་ངན་ཡང༌། །ཤཱཀྱའི་བསྟན་པ་བསྲུང་བ་དང༌། །བདག་
ཅག་རྣམས་ལ་ཕན་གདགས་ཕྱིར། །གནས་འདི་ཉིད་དུ་གཤེགས་སུ་གསོལ། །ཨོཾ་ཤྲཱི་མཧཱ་ཀཱ་
ལ་ཡ་ཨེ་ཧྱེ་ཧི། ཛཿཧཱུཾ་བཾ་ཧོཿ པདྨ་ཀ་མ་ལ་ཡེ་སྟྭཾ། བྷྱོཿ ལྷ་མོ་སྐུ་གཤེགས་ནས། གཤེགས་སུ་
གསོལ། །ཨོཾ་མཧཱ་ཀཱ་ལི་དེ་བཱི་ཨེ་ཧྱ་ནས། སྟྭཾ། ལས་མགོན་སྐུ་གཤེགས་ནས། གཤེགས་སུ་
གསོལ། །ཨོཾ་ཀཱ་ལ་ཡཀྵ་ཡེ། ཀཱ་ལཱི་ཡཀྵ་སི། ཡཀྵ་པུ་ཊ་ཡེ། རུ་ཊ་བྷ་ཊ་ཡ། རུ་ལུ་རཀྵ་སི། ཨེ་
ཧྱ་ནས། སྟྭཾ། ཨོཾ་ཤྲཱི་མཧཱ་ཀཱ་ལ་ཡ། མཧཱ་ཀཱ་ལི་དེ་བི་ཡེ། གྲྀཧྞེ་དཾ་ཨརྒྷཾ་སྭཱཧཱ། ནས། ཤཔྟའི་བར་གྱིས་
མཆོད། ཐལ་མོ་ཁོང་སྟོང་དུ་སྦྱར་བ་མགོན་པོའི་དམ་ཚིག་གི་ཕྱག་རྒྱ་དང༌། ཐལ་མོ་སོར་མོའི་རྩེ་མོ་བསྣོལ་བ་ལྷ་མོའི་དམ་རྒྱའོ། །
ཨོཾ་ཤྲཱི་མཧཱ་ཀཱ་ལ་ཡ། མཧཱ་ཀཱ་ལི་དེ་བཱི་ཡེ། ས་མ་ཡེ་སྨ་ར་ས་མ་ཡེ། མ་ཏི་ཀྲ་མ་ཡེ། ས་མ་ཡེ་
རཀྵནྟུ། དཔལ་རྡོ་རྗེ་ནག་པོ་ཆེན་པོ་ལྕམ་དྲལ་བྲན་གཡོག་བཀའ་སྡོད་འཁོར་དང་བཅས་པ་
ཐམས་ཅད་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། རྩ་བ་དང་བརྒྱུད་པར་བཅས་
པའི་དཔལ་ལྡན་བླ་མ་དམ་པ་རྣམས་ཀྱི་བཀའ་དང་དམ་ལས་མ་འདའ་བར། དམ་ཚིག་
སྲུངས། བསྟན་པ་སྐྱོངས། དཀོན་མཆོག་གི་དབུ་འཕང་བསྟོད། ཁྱད་པར་དུ་བསྟན་པ་དང༌།
བསྟན་པ་འཛིན་པ་རྣམས་དང༌། རྣལ་འབྱོར་པ་བདག་ཅག་འཁོར་དང་བཅས་པ་ལ་གནོད་
ཅིང་འཚེ་བ་དང༌། ལམ་སྒྲུབ་པ་ལ་བར་དུ་གཅོད་པར་བྱེད་པའི་དགྲ་བགེགས་ལོག་པར་
འདྲེན་པའི་ཚོགས་རྣམས་ཀྱི་བསམ་ངན་སྦྱོར་རྩུབ་ཐམས་ཅད་ཞི་བའི་ཐབས་ཀྱིས་འདུལ་
བར་མཛད་དུ་གསོལ། གལ་ཏེ་ཞི་བས་འདུལ་དུ་མ་འཚལ་ན། གང་ལ་གང་འཚམས་པའི་
ཆད་པས་བཅད་པ་དང༌། བསྐྲད་ཅིང་གཟིར་བ་དང༌། དབྱེ་བ་དང༌། སྡིགས་ཤིང་སྤ་སྐོང་བར་

མཛད་དུ་གསོལ། མདོར་ན་ཆོས་སྒྲུབ་པའི་བར་ཆད་ཐམས་ཅད་ཞི་བ་དང༌། བསམ་སྦྱོར་ཆོས་
དང་མཐུན་པའི་ཡིད་བཞིན་དུ་གྲུབ་ཅིང༌། བསྟན་པ་དང༌། བསྟན་པ་འཛིན་པ་དང༌། འཇིག་
རྟེན་པ་ཀུན་དར་ཞིང་རྒྱས་པར་མཛད་དུ་གསོལ། ཨོཾ་ཀཱ་ལ་ཡཀྵ་ནས། རཀྵ་སི། གྲྀཧྞེ་དཾ་ཨརྒྷཾ་
སོགས་ཀྱིས་མཆོད། མགོན་པོའི་དམ་རྒྱའམ། རྡོ་རྗེ་རྩེ་ལྔ་པའི་ཕྱག་རྒྱ་སྤྱི་བོར་བཞག་ལ། ཨོཾ་ཀཱ་ལ་ཡཀྵ་སོགས་ལ། ས་མ་
ཡ་སྨ་ར་སོགས་བཏགས། ལས་ཀྱི་མགོན་པོ་བྲན་གཡོག་བཀའ་སྡོད་འཁོར་དང་བཅས་པ་ཐམས་
ཅད་ནས། རྒྱས་པར་མཛད་དུ་གསོལ། གྱི་བར་གོང་བཞིན་ལས་བཅོལ། བར་འདིར་བཟླས་པ་བྱེད་ན། མན་ངག་
བཞིན་དམིགས་པ་གསལ་བཏབ་ལ། ཨོཾ་མཧཱ་ཀཱ་ལ་ཧཱུཾ་ཕཊ། ཅེས་ཡི་གེ་བདུན་པ་དང༌། ཨོཾ་མཧཱ་ཀཱ་ལ་ཡ་ཧཱུཾ་ཧཱུཾ་
ཕཊ་སྭཱཧཱ། ཞེས་ཡི་གེ་བཅུ་གཅིག་པ་དང༌། རྩ་བའི་སྔགས་ཤཱ་ས་ན་ཡང་བཟླ། ཨོཾ་རོ་རུ་རོ་རུ་བི་ཏིཥྛ་བ་དྷོད་སི་ཀ་
མ་ལ་རཀྴ་སཱི་ཧཱུཾ་བྷྱོཿ ཞེས་ལྷ་མོ་དང༌། ཨ་ལི་ཨ་ལི་མ་ཛ་ཛ་ཤཾ་ཤཾ་ལི་ཤི་དེད་ཨ་ཤྭ་དེད་མོ་རྨུགས་
པུ་ཊི་ཨ་ལི་མ་ཛ་ཛཿ ནག་མོ་ཤ་ལ་རུབས་ཛ་ཛཿ ཞེས་དྲེགས་པ་ཕོ་རྒྱུད་ཀྱི་འབོད་སྔགས་དང༌། ཨོཾ་རོ་རུ་རོ་
རུ་ཏྲི་ཙ་པ་ལ་ཨ་ཤུག་མེ་མ་ཧཱུཾ་མ་བྷྱོཿཛ་ཛཿ ཞེས་དྲེགས་པ་མོ་རྒྱུད་ཀྱི་འབོད་སྔགས་རྣམས་ཀྱང་ཅི་རིགས་པར་
བཟླའོ། །དེ་ནས་གཏོར་མ་འབུལ་བ་ནི། རྡོ་རྗེ་ཐལ་མོ་ཁ་གྱེན་དུ་ཕྱེ་ལ། ཨོཾ་མཧཱ་ཀཱ་ལ་ཡ། མཧཱ་ཀཱ་ལི་དེ་བཱི་ཡེ། ན་
མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུདྒ་ཏེ། སྥ་ར་ཎ་ཨི་མཾ་ག་ག་ན་ཁཾ། གྲྀཧྞེ་དཾ་བཱ་
ལིཾ་ད་ཡེ་སྭཱཧཱ། གོང་ལྟར་མཆོད། ཡང་ན། ན་མཿསརྦའི་ཚབ་ཏུ། ཨ་ཀཱ་རོ་བཏགས་པས་ཕུལ་ཀྱང་རུང་ངོ༌། །དེ་བཞིན་
དུ། ཨོཾ་ཀཱ་ལ་ཡཀྵ་སོགས་ཀྱི་མཐར་ནམ་མཁའ་མཛོད་ཀྱི་སྔགས་སམ། ཨ་ཀཱ་རོ་བཏགས་པ་ལན་གསུམ་གྱིས་ལས་
མགོན་རྣམས་ལ་ཕུལ། དེ་ནས་རཀྟ་དང་ཕུད་གཏོར་ཞིང༌། ཨོཾ་ཤྲཱི་མཧཱ་ཀཱ་ལ་ཡ། ཤཱ་ས་ན་ཨུ་པ་ཧ་རི་ཎི་ཨེ་ཥོ་
ཨ་པིཥྩ་མ་ཀ་ལོ། ཨ་ཡཾ་ཨི་དཾ། རཏྣ་ཏྲ་ཡཱ་ཡ། ཨ་པ་ཀ་རི་ཎི། ཡ་ཏི་པྲ་ཏི་ཛྙཱ་སྨ་ར་སི་ཏ་དཱ། ཨི་
དཾ་དུཥྚན་ཁ་ཁ་ཁཱ་ཧི་ཁཱ་ཧི། མཱ་ར་མཱ་ར། གྲྀཧྞ་གྲྀཧྞ། བན་དྷ་བན་དྷ། ཧ་ན་ཧ་ན། ད་ཧ་ད་ཧ། པ་
ཙ་པ་ཙ། དི་ན་མི་ཀེ་ན་ཧཱུཾ་ཕཊ། ཨོཾ་རོ་རུ་རོ་རུ་བི་ཏིཥྛ་བ་དྷོད་སི་ཀ་མ་ལ་རཀྵ་སི་ཧཱུཾ་བྷྱོཿཧཱུཾ། དེ་
བཞིན་དུ། ཨ་ལི་ཨ་ལི་མ་སོགས་དང༌། རོ་རུ་རོ་རུ་ཏྲི་ཙ་པ་ལ་སོགས་བརྗོད། དེ་ནས་བསྟོད་པ་ནི། ཧཱུཾ། སྲིན་

པོའི་གཟུགས་ཀྱིས་གདུག་པ་ཅན། །ཚར་གཅོད་བྱང་ཆུབ་སེམས་དཔའ་སྟེ། །གྲོང་ཁྱེར་
གསུམ་བརྩེགས་འཇིགས་བྱེད་པ། །གཏུམ་པོ་ཁྱོད་ལ་བདག་བསྟོད་དོ། །མདོག་ནག་
གཟུགས་ཐུང་གཟི་བརྗིད་ཆེ། །གདུག་པ་ཚར་གཅོད་གྲི་གུག་གཡས། །གཡོན་པ་གདུག་པའི་
ཁྲག་བཀང་སྣོད། །ཐོད་འཕྲེང་ཅན་ལ་བདག་བསྟོད་དོ། །ཁྲོས་པས་ཞབས་བརྡབས་ས་གཞི་
གཡོས། །འཇིགས་པའི་གད་མོས་རི་རབ་བསྒྱེལ། །དམ་ཚིག་ཉམས་པའི་སྙིང་འབྱིན་པའི། །
དམ་ཚིག་ཅན་ལ་བདག་བསྟོད་དོ། །དཔལ་ལྡན་མགོན་པོ་མཧཱ་ཀཱ་ལ་ཡ། །ལྷ་ཆེན་དཔལ་
འབར་ནག་པོ་མཐུ་བོ་ཆེ། །མཧཱ་དེ་བའི་སྲས་པོ་དྲག་ཤུལ་ཅན། །ཚོགས་བདག་ཆེན་པོ་མཧཱ་
ཀཱ་ལཱ་ཡ། །ལེགས་ལྡན་ནག་པོ་གྲོང་ཁྱེར་སུམ་བརྩེགས་དགྲ། །བསྟན་པ་ཡོངས་ཀྱི་སྲུང་མ་
ནག་པོ་ཆེ། །ཆོས་འཁོར་ཡོངས་ཀྱི་སྲོག་ཤིང་ནག་པོ་ཆེ། །དམ་ཚིག་ཅན་གྱི་དགྲ་ལྷ་ནག་པོ་ཆེ། །
འདིར་གཤེགས་རྒྱན་གྱི་གཏོར་མ་འདི་བཞེས་ཤིག །ཤ་ཁྲག་དམར་གྱི་གཏོར་མ་འདི་བཞེས་
ཤིག །འཛམ་བུ་ཏི་བའི་ཞལ་ཟས་འདི་བཞེས་ཤིག །སྨན་རག་ཕུད་ཀྱི་གཏོར་མ་འདི་བཞེས་
ཤིག །སྔར་བཅོལ་ལས་ཀྱི་གཏང་རག་གཉན་པོར་འབུལ། །ད་བཅོལ་ལས་ཀྱི་གསོལ་
འདེབས་གཉན་པོར་བཞེས། །འཁོར་རྣམས་བསྲུང་ཞིང་རྐྱེན་རྣམས་བཟློག་པ་དང༌། །སྡང་
བའི་དགྲ་དང་གནོད་པའི་བགེགས་ལ་སོགས། །བདུད་དང་བར་དུ་གཅོད་པ་རྣམས་མང་པོ། །
ཐམས་ཅད་ཉེ་བར་ཞི་བར་མཛད་དུ་གསོལ། །བསྟན་པ་རྒྱས་པའི་ལས་རྣམས་མྱུར་དུ་
སྒྲུབས། །ཞེས་དང༌། བྷྱོཿ གང་གི་སྐུ་གསུང་ཐུགས་ཀྱི་མཐུས། །འདོད་པའི་ཁམས་ཀུ་ན་
ཟིལ་མནན་ནས། །འདོད་པའི་ཁམས་ལ་དབང་བསྒྱུར་མ། །འདོད་ཁམས་དབང་ཕྱུག་མ་ལ་
འདུད། །དཔལ་ལྡན་ལྷ་མོ་ཁྱེད་ཀྱི་སྐུ། །རི་རབ་ལྷུན་པོ་ལྟ་བུར་བརྗིད། །དབང་པོ་སྔོན་པོ་ལྟ་
བུར་འབར། །ཉི་མའི་ཟེར་ལྟར་སྤྲུལ་པ་འགྱེད། །དབུ་སྐྲ་སེར་པོ་གྱེན་དུ་འབར། །སྤྱན་རྩ་
དམར་པོ་ཀློག་ལྟར་འཁྱུག །མི་རོ་ཁར་བཅུག་མཆེ་བ་གཙིགས། ཁྲག་གིས་གང་བའི་ཐོད་པ་

དང༌། །འཇིགས་པའི་མཚོན་ཆས་ཕྱག་རྣམས་བྲེལ། །མི་མགོ་རིན་ཆེན་རུས་པས་སྤྲས། །ཀླུ་
དབང་སེང་གེ་ལྕགས་སྒྲོག་དང༌། ཁྲག་དང་ཞག་གི་ཐིག་ལེས་བརྒྱན། །ཀོ་རློན་རེ་ལྡེ་གོས་སུ་
གྱོན། །བོང་བུ་གྭ་ཞོན་མཚན་མོ་རྒྱུ། །ཤིན་ཏུ་རིད་ཅིང་མི་སྡུག་མ། །འཇིགས་གཟུགས་མ་ལ་
ཕྱག་འཚལ་ལོ། ཁྱོད་ཀྱི་གསུང་གི་ང་རོའི་དབྱངས། །འབྲུག་སྟོང་ལྡིར་བའི་སྒྲ་སྒྲོགས་པས།
ཁམས་གསུམ་མ་ལུས་ཟིལ་མནན་ནས། །ས་གསུམ་གཡོ་བར་མཛད་ལ་འདུད། ཁྱོད་ཐུགས་
ཞི་ལ་རབ་གཞོལ་ཡང༌། །སྙིང་རྗེའི་དབང་གིས་སྲིད་ལ་བཞུགས། ཁྲོ་དང་འཁྲུགས་དང་རྔམ་
པ་ཡིས། །བདུད་དཔུང་ངེས་པར་འཇོམས་ལ་འདུད། །དཔལ་ལྡན་ལྷ་མོ་མི་ཕམ་སྲིད་གསུམ་
བདག །འདིར་གཤེགས་སོགས་ཀྱིས་བསྟོད་ཅིང་འཕྲིན་ལས་བཅོལ། གནོད་སྦྱིན་ཡབ་ཡུམ་འཇིགས་
པའི་གཟུགས། །རྔམ་ཤིང་འཁྲུགས་པའི་ཆ་ལུགས་ཀྱིས། །བདུད་དང་དགྲ་བགེགས་འཇོམས་
མཛད་པའི། །བསྟན་སྲུངས་ཡབ་ཡུམ་ཆེ་ལ་བསྟོད། །མོན་བུ་པུ་ཊ་ནག་པོ་སྐྱོད། །མེན་ཀྲིའི་
ག་ཤ་སྐུ་ལ་གསོལ། །ཤེར་ཤིང་སེག་ཤིང་ཕྱག་ན་བསྣམས། །པུ་ཊ་ནག་པོ་ཁྱོད་ལ་བསྟོད། །
མོན་བུ་བྷ་ཊ་སྟག་སློག་བཀྲ། །དར་གྱི་ག་ཤ་སྐུ་ལ་གསོལ། །ཕྱག་ན་དམ་ཤིང་རྣོན་པོ་
བསྣམས། །མོན་བུ་བྷ་ཊ་ཁྱོད་ལ་བསྟོད། །མོན་མོ་གསེར་གྱི་སྤུ་གྲི་མ། །ནག་མོ་ཆེན་མོ་ཁ་
འབར་མ། །ཕྱག་ན་གསེར་གྱི་སྤུ་གྲི་བསྣམས། །ནག་མོ་ཁྱོད་ལ་བདག་བསྟོད་དོ། །བུད་མེད་
ནག་མོ་ཆེན་མོ་བརྒྱ། །གཤེགས་ཀྱི་དེ་ནི་བཤུལ་ཡང་འདྲེན། །གཡས་ཀྱི་ཕྱོགས་ནས་རུ་འདྲེན་
པ། །སྐྱེས་པ་སྟག་ཆས་བརྒྱན་པ་བརྒྱ། །གཡོན་གྱི་ཕྱོགས་ནས་རུ་འདྲེན་པ། །དགེ་སློང་ཉན་
ཐོས་དགྲ་བཅོམ་བརྒྱ། །སླད་ཀྱི་རྗེས་འབྲང་འཇིགས་རུང་བ། །བན་དེ་ནག་པོ་ཕུར་ཐོག་བརྒྱ། །
འཁོར་བཅས་རྣམས་ལ་བསྟོད་པ་འབུལ། །སྐབས་གསུམ་བདག་ཀྱང་བསྟོད་པ་འབུལ། །
ལས་ཀྱི་མགོན་པོ་ཕོ་ཉ་འཁོར་བཅས་རྣམས། །འདིར་གཤེགས་རྒྱན་གྱི་གཏོར་མ་འདི་
བཞེས་ཤིག །སོགས་གོང་བཞིན་འཕྲིན་ལས་བཅོལ། བསྡུ་ན་འདིར་གཤེགས་རྒྱན་གྱི་ཞེས་པ་སོ་སོ་ལ་སྦྱར་ལ། དཔལ་

ལྡན་མགོན་པོ་འཁོར་དང་བཅས་པ་ཀུན། །ཤ་ཁྲག་དམར་གྱི་སོགས་ལན་གཅིག་གིས་འཕྲིན་ལས་བཅོལ་
ལོ། །
གསུམ་པ་རྒྱལ་པོ་ཆེན་པོ་རྣམ་ཐོས་སྲས་ལ་གཏོར་མ་འབུལ་བ་ནི། སླར་ཡང༌། ཨོཾ་ཨ་མྲྀ་ཏ་ཀུཎྜ་ལི་ཧ་ན་ཧ་ན་
ཧཱུཾ་ཕཊ། ཅེས་པ་དང༌། ཨོཾ་བཛྲ་ཡཀྵ་ཛྭ་ལ་རཾ་ཛྭ་ལ་རཾ་ཕཊ་རཾ་ཕཊ་རཾ། ཞེས་ཕྱོགས་ཀུན་ཏུ་བསངས་གཏོར་
བྱ། རང་གི་སྙིང་ཁའི་ཧཱུཾ་ལས་འོད་ཟེར་འཕྲོས། བྱང་ཕྱོགས་ནས་རྒྱལ་པོ་རྣམ་ཐོས་སྲས་གནོད་
སྦྱིན་བྱེ་བའི་ཚོགས་དང་བཅས་པ་བཛྲ་ས་མཱ་ཛཿ པདྨ་ཀ་མ་ལ་ཡ་སྟྭཾ། དྲི་མེད་ཡིད་དུ་འོང་བ་
ཡི། །ལྷ་རྫས་དམ་པའི་མཆོད་ཡོན་ནི། །རྒྱལ་ཆེན་འཁོར་དང་བཅས་ལ་འབུལ། །བཞེས་ནས་
དངོས་གྲུབ་སྩལ་དུ་གསོལ། །ཨོཾ་བཻ་ཤྲཱ་མ་ཎ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཨོཾ་ཨཱཿཧཱུཾ། དེ་བཞིན་དུ།
ཞབས་བསིལ་ནས། རོལ་མོའི་བར། པཱདྱཾ་ནས། ཤཔྟའི་བར་དུ་སྤེལ། དཀོན་མཆོག་གསུམ་ལ་བདག་
སྐྱབས་མཆི། །སོགས་རྒྱུན་བཤགས་བྱ། བདག་ཉིད་ཀྱི་གནས་གསུམ་ནས། འོད་ཟེར་དཀར་དམར་
མཐིང་གསུམ་འཕྲོས། རྒྱལ་པོ་འཁོར་དང་བཅས་པའི་གནས་གསུམ་དུ་ཐིམ་པས། འོད་དུ་
ཞུ་ནས་སྟོང་པ་ཉིད་དུ་གྱུར། ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་
ཧཱུཾ་ཨེ་ཡཾ་རཾ་བཾ་ལཾ་སུཾ་རྣམས་ལས། སྲུང་འཁོར་འབྱུང་བཞི་བརྩེགས་པ་གླིང་བཞི་རི་རབ་དང་
བཅས་པའི་སྟེང་དུ། བྷྲཱུཾ་ལས་རིན་པོ་ཆེ་སྣ་ཚོགས་ལས་གྲུབ་པའི་ཕོ་བྲང༌། གྲུ་བཞི་སྒོ་བཞི་རྟ་
བབས་བཞི་དང་ལྡན་པ། ཁ་ནང་ལྟས་ཁོར་ཡུག་ཏུ་བསྐོར་བའི། ཤར་ཤེལ། ལྷོ་བཻཌཱུརྱ། ནུབ་
པདྨ་རཱ་ག །བྱང་འཛམ་བུ་ཆུ་བོའི་གསེར་ལས་གྲུབ་པ། ཕྱོགས་རེ་རེ་ནས་ཀ་བ་ཉིས་སྟོང་ལྔ་
བརྒྱ་ལྔ་བརྒྱས་བཏེགས་པའི་གདུང་རིང་དང༌། གདུང་ཐུང་གིས་མཛེས་པར་ཕུབ་པ། ཕྱི་རོལ་
དུ་དཔྱངས་པའི་དྲ་བ་དྲ་ཕྱེད། ཕ་གུ། ཤར་བུ། མདའ་ཡབ་སོགས་རྒྱན་ཐམས་ཅད་དང་བཅས་
པ། དབུས་སུ་རིན་པོ་ཆེའི་ཁང་བཟང་སུམ་བརྩེགས་སུ་ཡོད་པ། ས་འོག་ཏུ་གཏེར་གྱི་ཁང་པ་
བཅོ་ལྔ་དང་བཅས་པ། ཕྱི་རོལ་དུ་འཁོར་ས་རིམ་པ་གསུམ་དང་ལྡན་པ། འཁོར་ས་དང་པོ་ལ་

ཕྱོགས་མཚམས་བརྒྱད་དུ་ཁང་བཟང་བརྒྱད། གཞལ་ཡས་ཁང་གི་ཕྱི་རོལ་དུ་བུམ་པ་བཟང་
པོ་བརྒྱད། དཔག་བསམ་གྱི་ཤིང་བརྒྱད། རིན་པོ་ཆེའི་ལྗོན་ཤིང་བརྒྱད། རྫིང་བུ་བཟང་པོ་
ལྗོན་ཤིང་དང་མེ་ཏོག་ལྡན་པ་བརྒྱད། འདོད་འཇོའི་བ་མོ་བརྒྱད་རྣམས་སྤེལ་མར་གནས་
པ། ཕྱི་རོལ་རིན་པོ་ཆེའི་ར་བས་ཡོངས་སུ་བསྐོར་བའོ། །དབུས་ཀྱི་ཕོ་བྲང་གི་ནང་དུ་ཧྲཱིཿལས་
སྣ་ཚོགས་པདྨ་འདབ་མ་བརྒྱད་པ། དེའི་སྟེང་དུ་ཨ་ལས་ཟླ་བའི་དཀྱིལ་འཁོར་ལ་གནས་
པའི་སཾ་ལས་སེང་གེ་དཀར་པོ། དེའི་སྟེང་དུ་བཻ་སེར་པོ་ལས་ཡིད་བཞིན་གྱི་ནོར་བུ། རིན་པོ་
ཆེའི་མཚན་པའི་རྒྱལ་མཚན་བཻ་ཡིག་གིས་མཚན་པ། དེ་ལས་འོད་ཟེར་འཕྲོས། འཕགས་པ་
མཆོད། སེམས་ཅན་གྱི་དབུལ་ཕོངས་ཀྱི་སྡུག་བསྔལ་བསལ། འཇིག་རྟེན་ཁམས་ཀྱི་དཔལ་
དང་འབྱོར་པ་ཕུན་སུམ་ཚོགས་པ་ཐམས་ཅད་བསྡུས་ཏེ་བཻ་ཡིག་ལ་ཐིམ། དེ་ཡོངས་སུ་གྱུར་
པ་ལས། རྒྱལ་པོ་ཆེན་པོ་ངལ་གསོས་པོ་སྐུ་མདོག་གསེར་བཙོ་མ་ལྟ་བུ། ཞལ་གཅིག་ཕྱག་
གཉིས་པ། གཡས་ན་ཡིད་བཞིན་གྱི་ནོར་བུ་རིན་པོ་ཆེས་མཚན་པའི་རྒྱལ་མཚན་འཛིན་པ།
གཡོན་ན་གཏེར་གྱི་ནེའུ་ལེ་ཡིད་བཞིན་གྱི་ནོར་བུའི་ཆར་འབེབས་པ་བསྣམས་པ། ནེའུ་ལེ་ལ་
མིག་མངོན་དུ་ཕྱོགས་པའི་སེང་གེ་དཀར་པོ་ལུས་ཉམས་རྩལ་དང་ལྡན་པ། ཉལ་སྟབས་སུ་
གནས་པའི་སྟེང་ན་རོལ་བའི་སྟབས་ཀྱིས་བཞུགས་པ། ཞལ་ནས་འདོད་དགུའི་ཆར་འབེབས་
པ། ཉི་མ་འབུམ་དུས་གཅིག་ཏུ་ཤར་བ་ལྟ་བུའི་གཟི་བརྗིད་ཅན། རིན་པོ་ཆེའི་ཐོར་ཙུགས་
དང༌། དབུ་རྒྱན་ལ་སོགས་པ་རྒྱན་ཐམས་ཅད་ཀྱིས་བརྒྱན་ཅིང༌། དར་སྣ་ཚོགས་པའི་ན་བཟའ་
ལྷབ་ལྷུབ་ཏུ་གསོལ་བ། ཕྲག་པ་གཡས་ནས་ཉི་མ་དང༌། གཡོན་ནས་ཟླ་བ་འཆར་བ། མི་ཟད་
ནམ་མཁའི་མཛོད་ལ་མངའ་བརྙེས་པའི་སྐུ་ཅན་དུ་གྱུར་པ་ལ། ལྷ་ཀླུ་གནོད་སྦྱིན་མཐུ་བོ་ཆེ་
དུ་མ་དང༌། གནོད་སྦྱིན་བྱེ་བས་བསྐོར་བའོ། །ཕྱོགས་མཚམས་ཀྱི་ཁང་པ་བརྩེགས་པ་བརྒྱད་
ལ། ཤར་དུ་ཛཾ་ལས་ཛཾ་བྷ་ལ་སེར་པོ་རིན་པོ་ཆེ་བསྣམས་པ། ལྷོར་པཾ་ལས་གང་བ་བཟང་པོ་

སེར་པོ་རིན་པོ་ཆེའི་བུམ་པ་གང་བ་འཛིན་པ། ནུབ་ཏུ་མཾ་ལས་ནོར་བུ་བཟང་པོ་དཀར་པོ་ནོར་
བུ་འཛིན་པ། བྱང་དུ་ཀེཾ་ལས་ཀུ་བེ་ར་ནག་པོ་རལ་གྲི་འཛིན་པ། ཤར་ལྷོར་སཾ་ལས་ཡང་དག་
ཤེས་སེར་པོ་རལ་གྲི་འཛིན་པ། ལྷོ་ནུབ་དུ་གཾ་ལས་འབྲོག་གནས་ནག་པོ་རིན་པོ་ཆེའི་མདུང་
དམར་འཛིན་པ། ནུབ་བྱང་དུ་པཾ་ལས་ལྔ་རྩེན་སེར་སྐྱ་ཁང་བརྩེགས་འཛིན་པ། བྱང་ཤར་དུ་པཾ་
ལས་འཛམ་པོ་འཁྱིལ་པ་དཀར་པོ། གཡས་གྲི་དང༌། གཡོན་ཕུབ་འཛིན་པ། ཐམས་ཅད་ཀྱང་
གཡོན་ན་གཏེར་གྱི་ནེའུ་ལེ་བསྣམས་ཤིང༌། རང་མདོག་དང་མཚུངས་པའི་རྟ་ལ་ཆིབས་ཤིང༌།
དར་དང་རིན་པོ་ཆེའི་རྒྱན་སྣ་ཚོགས་པས་སྤྲས་པ། དཔའ་ཞིང་བརྗིད་ལ། མི་སྡུག་པའི་ཆ་བྱད་
ཅན། དེ་རྣམས་ཀྱང་རང་རང་གི་འཁོར་དང་བཅས་པ། འཁོར་ས་བར་པ་ན། ཀླུ་ཆེན་བརྒྱད་
འཁོར་དང་བཅས་པ་དང༌། འཁོར་ས་ཐ་མ་ན་ལྷ་མ་སྲིན་སྡེ་བརྒྱད་ཀྱི་ཚོགས་རྣམས་སྐུ་མདོག་
མ་ངེས་པ། མི་སྡུག་ཅིང་བརྗིད་ལ་རྔམ་པ། མཚོན་ཆ་སྣ་ཚོགས་པ་འཛིན་པ། འཁོར་ས་ཐ་མ་
དེ་ཉིད་ཀྱི་ནང་རིམ་ན། དེད་དཔོན་ཉི་ཤུ་རྩ་བརྒྱད་པོ་ཐམས་ཅད་ཀྱང་སྐུ་མདོག་དམར་ནག་
རལ་གྲི་དང་ཕུབ་འཛིན་པ་རྣམས་དང༌། ཕྱི་རིམ་ལ་སྟོབས་ཆེན་སུམ་ཅུ་རྩ་གཉིས་པོ་ཐམས་
ཅད་སྐུ་མདོག་ལྗང་ནག་གོ་ཆ་དང་བཅས་པ། མདུང་དང་རལ་གྲི་འཛིན་པ་རྣམས་རང་རང་གི་
འཁོར་ཚོགས་དཔག་ཏུ་མེད་པ་དང་བཅས་པ། ཐམས་ཅད་ཀྱང་གཡོན་ན་གཏེར་གྱི་ནེའུ་ལེ་
འཛིན་པས། སྒྲུབ་པ་པོ་ལ་དངོས་གྲུབ་ཀྱི་ཆར་འབེབས་པའོ། །རང་གི་ཐུགས་ཀའི་ཧཱུཾ་ལས་
འོད་ཟེར་འཕྲོས། འོད་ཟེར་གྱི་སྣེ་ལ་ཁྲོ་བོ་འདོད་པའི་རྒྱལ་པོ་ལྕགས་ཀྱུ་དང་ཞགས་པ་ཐོགས་
པ་བྱུང་སྟེ། རྒྱལ་པོ་འཁོར་དང་བཅས་པ་བཛྲ་ས་མཱ་ཛཿ ལྕགས་ཀྱུའི་ཕྱག་རྒྱ་དང་བཅས། མགོན་པོ་
ཀུན་གཤེགས་ཐུགས་དམ་ཅན། །ད་ལྟ་སྙིགས་མ་ལྔ་ཡི་དུས། །ཐམས་ཅད་ཉོན་མོངས་འདམ་
བྱིང་བས། །མཚམས་མེད་ལྔ་ནི་ཀུན་སྤྱོད་ཅིང༌། །གཟིགས་ཤིང་གཤེགས་པའི་གནས་ངན་
ཀྱང༌། །ཤཱཀྱ་སེང་གེའི་སྤྱན་སྔར་ཁྱོད། །ཐུགས་དམ་གང་བཞེས་དེ་དགོངས་ལ། །འདྲེན་པའི་

བསྟན་པ་བསྲུང་བ་དང༌། །སེམས་ཅན་ཀུན་ལ་སྨན་སླད་དུ། །བྱང་ཕྱོགས་གནས་ན་བཞུགས་
པ་རྣམས། །སེམས་ཅན་དོན་ཕྱིར་གཤེགས་སུ་གསོལ། །ཨོཾ་བཻ་ཤྲཱ་མ་ཎ་ས་པཱ་རི་ཝཱ་ར་ས་མཱ་ཛཿ
ཛཿཧཱུཾ་བཾ་ཧོཿ ཨོཾ་བཻ་སྭཱཧཱ། ཨོཾ་བཻ་ཤྲཱ་མ་ཎ་ཨཱ་ཀཪྵ་ཡ་ཛཿ བཻ་རིང་པོ་བརྗིད་དང་ལྡན་པ་མིག་འཛུམ་སུམ་ཅུ་སོ་
གཉིས་ཀྱི་ཡུན་ཚད་དུ་བརྗོད། ཨ་མྲྀ་ཏའི་སྔགས་ཀྱིས་ཕྱི་འབྲང་གི་བགེགས་བསྐྲད། རྒྱལ་པོའི་ཐུགས་ཀར་པདྨ་
འདབ་བརྒྱད་ཀྱི་འདབ་མ་རེ་རེ་ལ་བཻ་བཞི་བཞི། བདག་མདུན་གྱི་ཐུགས་འོད་ཟེར་གྱི་ལྕགས་
ཀྱུས་སྦྲེལ་བར་གྱུར། ཨོཾ་རཏྣ་མུ་ཀུ་ཊ་ཨ་བྷི་ཥིཉྩ་མཾ། ཞེས་ཅོད་པན་གྱི་དབང་བསྐུར། དཔྲལ་བར་ཨོཾ།
མགྲིན་པར་ཨཱཿ ཐུགས་ཀར་ཧཱུཾ། ཨརྒྷཾ་ནས། ཤཔྟའི་བར་གྱིས་གོང་བཞིན་ཕུལ། བསྟོད་པ་ནི། མི་འཇིགས་
སེང་གེའི་ཁྲི་སྟེང་ན། །བཻ་ལས་བྱུང་བའི་མགོན་པོ་ནི། །ངལ་གསོས་དགེ་བ་སྟོབས་པོ་ཆེ། །ས་
བརྒྱད་དབང་ཕྱུག་ཁྱོད་ལ་བསྟོད། །བཙུན་མོ་བཞི་དང་སྲས་བཞི་དང༌། ཁྱད་པར་ལས་སྒྲུབ་
གནོད་སྦྱིན་བརྒྱད། །ནོར་མཆོག་སྟེར་བའི་ཀླུ་ཆེན་བརྒྱད། །ལྷ་སྲིན་སྡེ་བརྒྱད་འཁོར་དང་
བཅས། །མཆོད་ཅིང་བསྟོད་དེ་ཕྱག་ཀྱང་འཚལ། །དགྲ་བགེགས་མ་ལུས་གཞོམ་པ་དང༌། །
འབྱོར་པའི་ལོངས་སྤྱོད་ཕུན་ཚོགས་ཤིང༌། །འདོད་དགུ་ཡིད་བཞིན་འགྲུབ་པ་དང༌། །གཞན་
དོན་ལྷུན་གྱིས་གྲུབ་པར་མཛོད། །དེ་ནས་བཟླས་པ་ལ་སྤྲོ་ན། བཟླས་པའི་དམིགས་པ་གསལ་བཏབ་ལ། ཅུང་ཟད་
བཟླས་པ་བྱ་སྟེ། ཨོཾ་བཻ་ཤྲཱ་མ་ཎ་ཡེ་སྭཱཧཱ། གཙོ་བོའི་སྙིང་པོའོ། །ཨོཾ་ཛམ་བྷ་ལ་ཡེ་སྭཱཧཱ། ཨོཾ་པུརྞ་བྷ་དྲ་ཡེ་
སྭཱཧཱ། ཨོཾ་མ་ཎི་བྷ་དྲ་ཡེ་སྭཱཧཱ། ཨོཾ་ཀུ་བེ་ར་ཡེ་སྭཱཧཱ། ཨོཾ་སཾ་པྲ་ཛ་ན་ཡེ་སྭཱཧཱ། ཨོཾ་གུ་ཧྱ་སྠ་ན་ཡེ་
སྭཱཧཱ། ཨོཾ་པཉྩི་ག་ཡེ་སྭཱཧཱ། ཨོཾ་པི་ཙི་ཀུཎྜ་ལི་ཡེ་སྭཱཧཱ། འཁོར་གནོད་སྦྱིན་བརྒྱད་པོ་རྣམས་ཀྱི་སྔགས་སོ། །གཏོར་
མ་བྱིན་གྱིས་བརླབ་པ་ནི། ཨོཾ་བཛྲ་ཡཀྵ་ཀྲོ་དྷས་བགེགས་བསྐྲད། ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་
པའི་ངང་ལས་ཨོཾ་ལས་བྱུང་བའི་རིན་པོ་ཆེའི་སྣོད་ཀྱི་ནང་དུ། ཁཾ་ཞུ་བ་ལས་བྱུང་བའི་གཏོར་
མ་བདུད་རྩིའི་རྒྱ་མཚོར་གྱུར། དེ་ཉིད་ཀྱི་མཐར་བསྐོར་དུ། ཀཾ་ལས་བུམ་པ། ཝཾ་ལས་ཁྲུས་ཀྱི་
རྫིང་བུ། ཁཾ་ལས་དཔག་བསམ་གྱི་ཤིང་དང༌། འདོད་འཇོའི་བ་མོ་ལ་སོགས་པས་བསྐོར་བ་

དང༌། གཏོར་མའི་སྟེང་དུ། ཨོཾ་ཨཱཿཧཱུཾ་ཞུ་བ་ལས། ཁ་དོག་དྲི་རོ་ནུས་པའི་མཐུ་ཕུན་སུམ་ཚོགས་
པར་གྱུར། ཨོཾ་ཨཱཿཧཱུཾ་ལན་གསུམ། ཨ་ཀཱ་རོ་སོགས་དང༌། རོ་རུ་སོགས་དང༌། ནམ་མཁའ་མཛོད་ཀྱི་སྔགས་རྒྱ་རྣམས་
ལན་གསུམ་གསུམ་མམ། བདུན་བདུན་གྱིས་རྒྱ་ཆེན་སྤེལ་ལ། བྱིན་རླབས་འདི། འདི་ཉིད་རང་གི་སྒོས་ཆོས་སུ་སྣང་བས་བྱས་ན་
ལེགས་པར་མངོན་ལ། བསྡུ་ན་གོང་དུ་བྱིན་རླབས་གྲུབ་པས། ཨོཾ་ཨཱཿཧཱུཾ་ཧོཿ ཞེས་གསལ་བཏབ་པ་ཙམ་གྱིས་ཀྱང་ཆོག་གོ །རྡོ་
རྗེ་ཐལ་མོ་ཁ་གྱེན་དུ་ཕྱེ་ལ། ཨོཾ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུཾ་ཕཊ། ཨོཾ་བཻ་ཤྲཱ་མ་ཎ་ཨི་དཾ་བ་ལིཾ་གྲྀཧྞནྟུ།
ས་མ་ཡ་རཀྵནྟུ་མ་མ་སརྦ་སིདྡྷི་མེ་པྲ་ཡཙྪ་མ་མ་སརྦ་ཀརྨ་སཱ་དྷ་ཨ་མོ་གྷ་ཡ་སྭཱཧཱ། ཞེས་ལན་བདུན་ལ་
སོགས་པས་གཙོ་བོ་དང༌། ཨོཾ་ཛམ་བྷ་ལ་ཡེ་ཨི་དཾ་སོགས་རང་རང་སོ་སོའི་མིང་སྔགས་སྤེལ་བས་རྟ་བདག་བརྒྱད་དང༌།
ཨོཾ་ཨཥྚ་ནཱ་ག་ཤ་ཏ་ས་ཧ་སྲ་ཀོ་ཊི་ཡཀྵ་རཱཀྟ་ས་ཨི་དཾ་སོགས་ཀྱིས་འཁོར་སྤྱི་ལ་འབུལ། བསྡུ་ན་ཨ་ཀཱ་རོའམ།
ཨོཾ་བཻ་ཤྲཱ་མ་ཎ་ཡེ་ས་པ་རི་བཱ་ར་སོགས་ཀྱིས་ཕུལ་ཀྱང་ཆོག གནོད་སྦྱིན་རྒྱལ་པོ་ཆེན་པོ་རྣམ་ཐོས་སྲས། །
ནོར་ལ་དབང་བསྒྱུར་འདོད་ཡོན་ཆར་དུ་འབེབས། །དབུལ་བའི་གདུང་སེལ་མགོན་པོ་
ཐུགས་རྗེ་ཅན། །རྒྱལ་ཆེན་འཁོར་དང་བཅས་ལ་ཕྱག་འཚལ་ལོ། །མཆོད་སྦྱིན་གཏོར་མ་འདི་
བཞེས་ལ། ནས། ཡིད་ལ་འདོད་པ་ཀུན་འགྲུབ་ཤོག གྱི་བར་གྱིས་འཕྲིན་ལས་བཅོལ། །
བཞི་པ་ཕོ་ཉ་མགོན་པོ་ཞལ་བཞི་པ་ལ་འབུལ་བ་ནི། ཨོཾ་ཨཱཿཧཱུཾ་ཧོཿ སྭ་བྷ་ཝས་སྟོང་པར་སྦྱངས། སྟོང་པའི་
ངང་ལས། རང་གི་མདུན་གྱི་ནམ་མཁའི་གནས་སུ། པཾ་ལས་པདྨ་དང༌། རཾ་ལས་ཉི་མའི་སྟེང་
དུ། ཧཱུཾ་ལས་གྲི་གུག་ཧཱུཾ་གིས་མཚན་པ་ལས་འོད་འཕྲོས། དགྲ་བགེགས་གདུག་པ་ཅན་ཐམས་
ཅད་ཚར་བཅད། ཚུར་འདུས་ཡོངས་སུ་གྱུར་པ་ལས། ནག་པོ་ཆེན་པོ་གདོང་བཞི་པ། རྩ་ཞལ་
བརྩེགས་མ་གཉིས་ནག་པོ། གཡས་གཡོན་གཉིས་ལྗང་ནག །ཕྱག་བཞིའི་གཡས་གཡོན་གྱི་
དང་པོ་གཉིས་ཀྱིས་རྡོ་རྗེས་མཚན་པའི་གྲི་གུག་དང༌། དགྲ་བགེགས་ཀྱི་ཤ་ཁྲག་གིས་གང་
བའི་ཐོད་པ་སྙིང་བཅས་ཐུགས་ཀར་སྟེང་འོག་ཏུ་འཛིན་པ། གཡས་འོག་མས་རལ་གྲི་འབར་
བ་འདེབས་པའི་ཚུལ་གྱིས་འཛིན་ཞིང༌། གཡོན་འོག་མས་མི་རུས་ཀྱི་འཕྲེང་བ་འཕྱར་སྟབས་

སུ་བསྣམས་པ། སྐྲ་ཁམས་པ་གྱེན་དུ་བརྫེས་ཤིང༌། སྤྱན་གསུམ་པ། ཞལ་གདངས་ཤིང་མཆེ་
བ་རྣོན་པོ་གཙིགས་པ། མས་མཆུ་འཕྱང་བ། ཚངས་པའི་སྐུད་པ་དང༌། རུས་པ་དང༌། སྦྲུལ་
དང༌། དྲིལ་བུའི་འཕྲེང་བས་བརྒྱན་པ། སྟག་གི་པགས་པའི་ཤམ་ཐབས་ཅན། གཡས་བསྐུམ་
གཡོན་བརྐྱང་བཞེངས་པའི་སྟབས་ཀྱིས་ཡེ་ཤེས་ཀྱི་མེ་དྲག་ཏུ་འབར་བའི་ཀློང་དཀྱིལ་ན་
བཞུགས་པ། ཕྱོགས་བཞིར་ཡུམ་ཆེན་སྲིང་མོ་བཞི། ཕྱི་རོལ་ཁོར་ཡུག་ཏུ་བདུད་གཅོད་ཀྱི་
བཤན་པ་ཉེར་གཅིག །བདུད་འདུལ་གྱི་དམག་ཉིས་ཁྲི་ཆིག་སྟོང༌། དྲེགས་པ་སྡེར་བརྒྱད་ཀྱི་
ཚོགས་དང་བཅས་པས་བསྐོར་བར་གྱུར། དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུཾ།
རང་གི་སྙིང་ག་ནས་འོད་ཟེར་འཕྲོས། ཏེ་སེ་བསིལ་བའི་ཚལ། པོ་ཏ་ལ། ཧ་ཧ་དགོད་པའི་དུར་
ཁྲོད་རྣམས་ནས། ཞིང་སྐྱོང་སྟོབས་འཕྲོག་དབང་པོ་ཞལ་བཞི་པ་འཁོར་དང་བཅས་པ་ཨོཾ་བཛྲ་
ས་མཱ་ཛཿ སྔོན་ཚེ་རྡོ་རྗེ་འཆང་གི་སྤྱན་སྔ་རུ། །གཏུམ་པོ་ཁྱོད་ཀྱིས་ཇི་ལྟར་ཁས་བླངས་བཞིན། །
འཕྲིན་ལས་རྣམ་བཞིའི་ལས་ལ་སྤྱན་འདྲེན་ན། །སངས་རྒྱས་བསྟན་པ་བསྲུང་ཕྱིར་གཤེགས་
སུ་གསོལ། །ཨོཾ་མཧཱ་ཀཱ་ལ་ཀཱ་ལ་བི་ཀཱ་ལ་ར་ཏྲི་ཏ་ཧཱུཾ་ཕཊ། ས་པ་རི་ཝཱ་ར་ཨེ་ཧྱེ་ཧི། ཛཿཧཱུཾ་བཾ་
ཧོཿ པདྨ་ཀ་མ་ལ་ཡེ་སྟྭཾ། ཞེས་པ་ནས། རྒྱས་པར་མཛད་དུ་གསོལ། གྱི་བར་གུར་ལྕམ་དྲལ་གྱི་གཏོར་ཆོག་
བཞིན་ལས། ཨོཾ་ཤྲཱི་མཧཱ་ཀཱ་ལ་མཧཱ་ཀཱ་ལི་དེ་ཝི་ཞེས་པའི་ཚབ་ཏུ། ཨོཾ་མཧཱ་ཀཱ་ལ་ཀཱ་ལ་བི་ཀཱ་ལ་ར་ཏྲི་ཏ་
ཞེས་འདོན་པ་སྤོ། དམ་ཚིག་གི་ཕྱག་རྒྱ་རྡོ་རྗེ་རྩེ་ལྔ་པའི་ཕྱག་རྒྱ་འཆིང་བ་ཡིན་ནོ། །དེ་བཞིན་དུ། གཏོར་མ་འབུལ་བའི་སྔགས་
ནི། ཨོཾ་མཧཱ་ཀཱ་ལ་ཀཱ་ལ་བི་ཀཱ་ལ་ར་ཏྲི་ཏ། ཌོཾ་བྷི་ནི། ཙཎྜ་ལི། རཀྵ་སི། སིང་ག་ལི། དེ་བཱི་ས་
པ་རི་ཝཱ་ར་བྷྱཿ ན་མཿསརྦ་ཏ་ཐཱ་ག་ཏ་བྷྱོཿ སོགས་ལན་གསུམ་གྱིས་ཕུལ། ཨརྒྷཾ་སོགས་ཀྱི་ཕྱི་མཆོད་བྱ། ནང་
མཆོད་ཀྱི་སྐབས་སྙིང་པོའི་མཐར་འབྲུ་གསུམ་བཏགས་པས་འབུལ་ལོ། །བསྟོད་འཕྲིན་ནི། ཧཱུཾ། ཡོན་ཏན་མྱུར་རྫོགས་
དངོས་གྲུབ་མངའ་བའི་ལྷ། །མ་ལུས་རྨད་བྱུང་ཕན་པའི་དགོངས་པ་ཅན། །འཕྲིན་ལས་རྣམ་
བཞིས་བདུད་དཔུང་ཚར་གཅོད་པའི། །ལེགས་ལྡན་ནག་པོ་འཁོར་དང་བཅས་ལ་འདུད། །མི་

རྟོག་དབྱིངས་ལས་ཐུགས་རྗེས་སྐུར་བཞེངས་ཤིག །འབྱུང་བ་གུར་ཆེན་བརྩེགས་པའི་གཞལ་
ཡས་ནས། །བདེ་གཤེགས་བཀའ་ཡི་སྲུང་མ་དམ་ཚིག་ཅན། །རྡོ་རྗེ་ནག་པོ་ཆེན་པོ་དབྱིངས་
ནས་བཞེངས། །དཔལ་ལྡན་དབང་ལྡན་སྲིད་གསུམ་དབང་བསྒྱུར་ཞིང༌། །མཆེ་བ་གཙིགས་
ཤིང་མཆུ་འཕྱང་ཤུགས་ཆེ་བ། །སྒྲ་སྒྲོག་དྲིལ་བུའི་འཕྲེང་བས་བརྒྱན་པ་ཡི། །གདོང་བཞི་ལྡན་
ཁྱོད་ཏེ་སེའི་ཞིང་སྐྱོང་མཛད། །རྫོགས་པའི་སངས་རྒྱས་སྤྱན་སྔ་རུ། །བསྟན་པ་བསྲུང་བར་
ཞལ་བཞེས་པའི། །ནག་པོ་ཆེན་པོ་ཞལ་བཞི་པ། །ཡུམ་ཆེན་སྲིང་མོ་བཞི་དང་བཅས། །ཤ་
ཆེན་ཟན་དང་མེ་ཏོག་སྤོས། །ཆང་ཕུད་ཤ་ཁྲག་དག་གིས་མཆོད། །རྒྱལ་བའི་བསྟན་པ་སྐྱོང་བ་
དང༌། །བཅོལ་པའི་འཕྲིན་ལས་གྲུབ་པར་མཛོད། །ཅེས་འཕྲིན་ལས་བཅོལ།
ལྔ་པ་མགྲོན་སྣ་ཚོགས་ལ་འབུལ་བ་ལས། དང་པོར་རྡོ་རྗེ་ཕོ་ཉ་མོ་མཁའ་འགྲོ་མ་རྣམས་ལ། ཐུན་མོང་མ་ཡིན་པའི་གཏོར་
མ་འབུལ་བ་ནི། རྡོ་རྗེའི་ཕྱག་རྒྱ་བཅས་ལ། ཨོཾ་ཨཱཿཧཱུཾ་ཧོཿ བཛྲ་ཌཱ་ཀི་ནཱི་ས་པ་རི་བཱ་ར་བྷྱཿ ཨི་དམ། བ་ལིཾ།
གནྡྷཾ། པུཥྤཾ། དྷཱུ་པཾ། པྲ་དཱི་པཾ། ཨཀྵ་ཏཾ། ད་དཱ་མ་ཧེ། ས་པ་རི་ཝཱ་རཿ ཤཱི་གྷྲཾ། ཨ་གཙྪ་ཏུ། ཛཿཧཱུཾ་
བཾ་ཧོཿ ཨི་དམ་བཱ་ལིཾ་གྲྀཧྞནྟུ། ཁ་དཱཾ་ཏུ། པི་ཝ་ཏུ། ས་པ་རི་ཝཱ་ར་ཀཿ སརྦ་སཏྭཱ་ནཱཾ། ཤནྟིཾ། པུཥྚཾ།
རཀྵ་ཨ་བཱ་ར་ཎ། གུཔྟིཾ། ཀ་རོ་ཏུ། ཨི་དཾ་སྠཱ་ནཾ། ཏྱཀྟོ་བཱ་ཧྱ་མཎྜལ་བྷུ་མྱཾ་ཏིཥྛ་ཏུ་ཧུཾ་ཧཱུཾ་ཕཊ། བཛྲ་
དྷ་ར་ཨ་ཛྙཱ་པ་ཡ་ཏི་སྭཱཧཱ། ཞེས་ལན་གསུམ་གྱིས་ཕུལ། ཡང་མཁའ་འགྲོ་སྡེ་ལྔ་ལ་གཏོར་མ་རྒྱུད་གཞན་ལྟར་འབུལ་བ་
ནི། ཨོཾ་བུདྡྷ་ཌཱ་ཀི་ནཱི་པྲ་ཏཱིཙྪ་ཨི་མཾ་བཱ་ལིཾ་ཨོཾ་ཕཊ། ཨོཾ་བཛྲ་ཌཱ་ཀི་ནཱི་པྲ་ཏཱིཙྪ་ཨི་མཾ་བཱ་ལིཾ་ཧཱུཾ་ཕཊ། ཨོཾ་
རཏྣ་ཌཱ་ཀི་ནཱི་པྲ་ཏཱིཙྪ་ཨི་མཾ་བཱ་ལིཾ་ཏྲཾ་ཕཊ། ཨོཾ་པདྨ་ཌཱ་ཀི་ནཱི་པྲ་ཏཱིཙྪ་ཨི་མཾ་བཱ་ལིཾ་ཧྲཱིཿཕཊ། ཨོཾ་བི་ཤྭ་
ཌཱ་ཀི་ནཱི་པྲ་ཏཱིཙྪ་ཨི་མཾ་བཱ་ལིཾ་ཨཱཿཕཊ། ཨོཾ་སརྦ་ཌཱ་ཀི་ནཱི་པྲ་ཏཱིཙྪ་ཨི་མཾ་བཱ་ལིཾ་ཧོཿཕཊ། ཅེས་ལན་གསུམ་
གྱིས་སོ། །ཨརྒྷཾ་ནས། ཤཔྟའི་བར་གྱིས་མཆོད། སངས་རྒྱས་མཁའ་འགྲོ། རྡོ་རྗེ་མཁའ་འགྲོ། རིན་ཆེན་
མཁའ་འགྲོ། པདྨ་མཁའ་འགྲོ། སྣ་ཚོགས་མཁའ་འགྲོ། ཕོ་ཉ་གནས་ལས་སྐྱེས་པ། རིགས་
ལས་སྐྱེས་པ། སྔགས་ལས་སྐྱེས་པ། ལས་ལས་སྐྱེས་པའི་མཁའ་འགྲོ་མ་རྣམས་དང༌། གནས་

གསུམ་གྱི་རྡོ་རྗེ་མཁའ་འགྲོ་དང༌། མཁའ་འགྲོ་མ་རྣམས་ཀྱི་ཞལ་དུ་མཆོད་པ་དམ་པ་འབུལ་
ལོ། །ཨོཾ་ཨཱཿཧཱུཾ་མི་བསྐྱོད་རྡོ་རྗེ་ཡེ་ཤེས་ཆེ། །རྡོ་རྗེ་དབྱིངས་ནི་མཁས་ཆེན་པོ། །རྡོ་རྗེ་གསུམ་
མཆོག་དཀྱིལ་འཁོར་གསུམ། །རྡོ་རྗེ་མཁའ་འགྲོ་ཕྱག་འཚལ་བསྟོད། །རྣམ་པར་སྣང་མཛད་
དག་པ་ཆེ། །རྡོ་རྗེ་ཞི་བ་དགའ་ཆེན་པོ། །རང་བཞིན་གྱི་ནི་འོད་གསལ་མཆོག །སངས་རྒྱས་
མཁའ་འགྲོ་ཕྱག་འཚལ་བསྟོད། །རིན་ཆེན་རྒྱལ་པོ་རབ་ཏུ་ཟབ། །རྡོ་རྗེ་ནམ་མཁའ་དྲི་མ་མེད། །
རང་བཞིན་དག་པ་གོས་པ་མེད། །རིན་ཆེན་མཁའ་འགྲོ་ཕྱག་འཚལ་བསྟོད། །རྡོ་རྗེ་དཔག་
མེད་རྒྱལ་པོ་ཆེ། །མི་རྟོག་ནམ་མཁའ་རྡོ་རྗེ་འཛིན། །འདོད་ཆགས་ཕ་རོལ་ཕྱིན་པ་བརྙེས། །
པདྨ་མཁའ་འགྲོ་ཕྱག་འཚལ་བསྟོད། །དོན་ཡོད་རྒྱལ་པོ་རྫོགས་སངས་རྒྱས། །བསམ་པ་
ཐམས་ཅད་རྫོགས་མཛད་པ། །དངོས་ཉིད་དག་པ་ཉིད་ལས་བྱུང༌། །སྣ་ཚོགས་མཁའ་འགྲོ་
ཕྱག་འཚལ་བསྟོད། །བདག་གི་བར་ཆད་ཐམས་ཅད་ཞི་བ་དང༌། བདག་ལ་དགེ་ལེགས་དང་
ཕུན་སུམ་ཚོགས་པ་ཐམས་ཅད་སྩལ་དུ་གསོལ། ནགས་སྨན་མ་ལ་སོགས་པ་ཆོས་སྐྱོང་འཇིག་རྟེན་ལས་མ་
འདས་པའི་རིགས་ཀྱི་སྒོས་མཆོད་བྱེད་པར་སྤྲོ་ན་བར་འདིར་བྱའོ། །
དེ་ནས་ཧཱུཾ་མཛད་ཀྱི་ཕྱག་རྒྱ་བཅས་ཏེ། ཨོཾ་ཨཱཿཧཱུཾ་ཡུལ་གྱི་བདག་པོ་ས་པ་རི་བཱ་ར། ཨི་དམ་བཱ་ལིང་
སོགས། རྡོ་རྗེ་མཁའ་འགྲོ་མའི་གཏོར་སྔགས་ཐུན་མོང་མ་ཡིན་པ་དང་འདྲ་བས་ཡུལ་གྱི་བདག་པོ་འཁོར་བཅས་ལ་འབུལ། དེ་
བཞིན་དུ་ཁྱིའི་ཕྱག་རྒྱ་བཅས་ལ། ཨོཾ་ཨཱཿཧཱུཾ། གྲོང་གི་བདག་པོ་ཨ་གཙྪ། ཨ་གཙྪ། ཤཱི་གྷྲཾ། ཨི་དཾ་བཱ་ལིཾ།
གྲྀཧྞ་གྲྀཧྞ། བྷུཀ་ཏྭ་བི་ཏྭ་ཏྲིབྟ་ཀྲི་ཏྭ་སརྦ་སཏྭཱ་ནཱཾ། ཤནྟིཾ། ཙིཏྟཾ། ཀྲི་ཏྭ། སྭ་སྠཱ་ནཾ་གཙྪ་གཙྪ་སྭཱཧཱ།
ཞེས་གྲོང་བདག་ཏུ་གྲགས་པ་ཞིང་སྐྱོང་ལ་འབུལ་ལོ། །མཁའ་འགྲོ་སྤྱི་གཏོར་དུ་གྲགས་པ་འབྱུང་པོ་ཐམས་ཅད་པའི་སྤྱི་གཏོར་ནི།
ཨོཾ་ཨཱཿཧཱུཾ་ཧ་ཧོཿཧྲཱིཿ ཕཻཾ། བཛྲ་ཨ་རལླི་ཧོ། ཛཿཧཱུཾ་བཾ་ཧོཿ བཛྲ་ཌཱ་ཀི་ནཱི། ས་མ་ཡ་སྟྭཾ། དྲི་ཤྱ་ཧོ། ཨོཾ་
ཁ་ཁ་ཁཱ་ཧི་ཁཱ་ཧི། སརྦ་ཡཀྵ་རཱཀྵ་ས། བྷཱུ་ཏ་པྲེ་ཏ་པི་ཤཱ་ཙ། ཨུནྨ་ད་ཨ་པ་སྨཱ་ར། ཌཱ་ཀ་ཌཱ་ཀི་ནྱ་ད་
ཡ། ཨི་མཾ་བཱ་ལིཾ་གྲྀཧྞནྟུ་ས་མ་ཡ་རཀྵནྟུ། མ་མ་སརྦ་སིདྡྷི་མེ་པྲ་ཡཙྪནྟུ། ཡ་ཐེ་བཾ། ཡ་ཐེ་ཊཾ། བྷུཉྫ་

ཐ། པི་པ་ཐ། ཛི་གྷྲ་ཐ། མ་ཏི་ཀྲ་མ་ཐ། མ་མ་སརྦ་ཀརྟ་ཡ། སཏ་སུ་ཁཾ་བི་ཤུདྡྷ་ཡེ། ས་ཧ་ཡི་ཀ་
བྷ་ཝནྟུ་ཧུཾ་ཧཱུཾ་ཕཊ་ཕཊ་སྭཱཧཱ། ཨོཾ་བཛྲ་ཨརྒྷཾ་སྭཱཧཱ། དེ་བཞིན་དུ། པཱདྱཾ། ཨོཾ་བཛྲ་པུཥྤེ་ཨཱཿཧཱུཾ། དེ་བཞིན་དུ།
དྷཱུ་པེ། ཨ་ལོ་ཀེ། གནྡྷཻ། ནཻ་བེ་ཏྱ། ཨོཾ་བཛྲ་ཤཔྟ་ཨཱཿཧཱུཾ། ལྷ་ཡི་ཚོགས་རྣམས་མ་ལུས་དང༌། །ཀླུ་
ཡི་ཚོགས༴ གནོད་སྦྱིན༴ སྲིན་པོའི༴ འབྱུང་པོའི༴ ཡི་དྭགས༴ ཤ་ཟའི༴ སྨྱོ་བྱེད༴ བརྗོད་བྱེད༴ 
མ་མོའི༴ མཁའ་འགྲོའི་ཚོགས་རྣམས་མ་ལུས་དང༌། །མ་ལུས་པ་ནི་ཐམས་ཅད་དག །འདིར་
གཤེགས་བདག་ལ་དགོངས་སུ་གསོལ། །བསྟན་པ་བསྲུང་དང་འགྲོ་བའི་དོན་མཛད་ཕྱིར། །
ཐུགས་དམ་བཅས་ཤིང་ཞལ་གྱིས་འཆེས་པ་རྣམས། །དཔལ་ཆེན་བཀའ་{བསྟོད་[སྡོད་]
ཡིད་ལྟར་མགྱོགས་པ་ཡི། །འཇིགས་པའི་གཟུགས་ཅན་དྲག་གཏུམ་མི་བཟད་པ། །གདུག་པ་
འདུལ་མཛད་ནག་པོའི་ཚོགས་རྣམས་འཇོམས། །རྣལ་འབྱོར་ལས་ལ་འབྲས་བུ་སྟེར་མཛད་
ཅིང༌། །མཐུ་སྟོབས་བྱིན་རླབས་བསམ་གྱིས་མི་ཁྱབ་པའི། །གནོད་སྦྱིན་ཚོགས་སོགས་བརྒྱད་
ལ་ཕྱག་འཚལ་བསྟོད། །སྡེ་བརྒྱད་བཙུན་མོ་སྲས་དང་གཡོག་བཅས་པས། །དངོས་གྲུབ་ཀུན་
གྱི་བཀའ་དྲིན་བདག་ལ་སྩོལ། །རྣལ་འབྱོར་བདག་ཅག་འཁོར་བཅས་ལ། །ནད་མེད་ཚེ་དང་
དབང་ཕྱུག་དང༌། །དཔལ་དང་གྲགས་དང་བསྐལ་པ་བཟང༌། །ལོངས་སྤྱོད་རྒྱ་ཆེན་ཀུན་ཐོབ་
ཅིང༌། །ཞི་དང་རྒྱས་ལ་སོགས་པ་ཡི། །ལས་ཀྱི་དངོས་གྲུབ་བདག་ལ་སྩོལ། །དམ་ཚིག་ཅན་
གྱི་བདག་ལ་བསྲུངས། །དངོས་གྲུབ་ཀུན་གྱི་སྟོངས་གྲོགས་མཛོད། །དུས་མིན་འཆི་དང་ནད་
རྣམས་དང༌། །གདོན་དང་བགེགས་རྣམས་མེད་པར་མཛོད། །རྨི་ལམ་ངན་དང་མཚན་མ་ངན། །
བྱ་བྱེད་ངན་པ་མེད་པར་མཛོད། །འཇིག་རྟེན་བདེ་ཞིང་ལོ་ལེགས་དང༌། །འབྲུ་རྣམས་འཕེལ་
ཞིང་ཆོས་འཕེལ་བ། །དགེ་ལེགས་ཐམས་ཅད་འབྱུང་བའི་གནས། །ཡིད་ལ་འདོད་པ་ཀུན་
འགྲུབ་ཤོག །གཞི་བདག་གཏོར་མ་ཕྱི་གཏོར་གྱི་ཚུལ་དུ་གཏོང་ན། སྐབས་འདིར་བྱེད་དགོས་མོད། ཡུལ་བདག་གྲོང་བདག་
གི་གཏོར་མ་ཕུལ་ཕྱིན་མ་བྱས་ཀྱང་ཆོག་གོ །

དེ་ནས་རྡོ་རྗེའི་གླུ་ནི། ཀཽལླ་ཨེ་རི་ཊ་ཋི། ཨཱ་བོ་ལ། མུམྨུ་ཎེ་རི། ཀཀྐོ་ལ། གྷ་ཎཻ། ཊི་བི་ཊ་ཧོ།
བཛྫ་ཨི། ཀ་རུ་ཎི་ཀ ཨ་ཨི། ཎ་རོ་ལ། ཏ་ཧིཾ་བཱ་ལ། ཁཛྫ་ཨི། ག་ཌེཾ་མ། ཨ་ན་བི་ཛ། ཨ་
ཨི། ཧ་ལེ་ཀ་ལེན་ཛ་ར། པ་ནི་ཨ་ཨི། དུ་དྷུ་ར་བིཛྫ་ཨ་ཨི། ཙ་ཨུ་ས་མ། ཀཙྪུ་རི། སིཧླ། ཀ་
པུ་རི་ལ་ཨི། ཨ་ཨི། མ་ལ་ཨིན་དྷ་ན། ས་ལིཾ་ཛ། ཏ་ཧིཾ་བྷ་རུ། ཁ་ཨི་ཨ་ཨི། ཕྲེང་ཁ་ན། ཁེ་ཊ་
ཀ་རནྟེ། ཤུདྡྷ་ཨ་ཤུདྡྷ་ཎ་མ་ནི། ཨ་ཨི། ནི་རང་སུ་ཨཾ་ག །ཙ་ཌ་ཝི། ཏ་ཧིཾ་ཛ། ས་ར་བཱ་པ་ནི།
ཨ་ཨི། མ་ལ་ཨ་ཛི། ཀུན་ཏུ་རུ། བ་ཌ་ཨི། ཌིཎྜི་མ། ཏ་ཧིཾ་ན། བཛྫི་ཨ་ཨི། ཤིས་པ་བརྗོད་པ་ནི།
ཨོཾ་ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། །འཇིག་རྟེན་གསུམ་གྱི་མགོན་པོ་དྲི་མ་
གསུམ་སྤངས་པ། །སངས་རྒྱས་པདྨ་རྒྱས་པ་འདབ་འདྲའི་སྤྱན་མངའ་བ། །འདི་ནི་འཇིག་རྟེན་
དགེ་བའི་བཀྲ་ཤིས་དང་པོའོ། །དེ་ཡིས་ཉེ་བར་བསྟན་པའི་མཆོག་རབ་མི་གཡོ་བ། །འཇིག་
རྟེན་གསུམ་ན་གྲགས་ཤིང་ལྷ་དང་མིས་མཆོད་པ། །ཆོས་ཀྱི་དམ་པ་སྐྱེ་དགུ་རྣམས་ལ་ཞི་བྱེད་
པ། །འདི་ནི་འཇིག་རྟེན་དགེ་བའི་བཀྲ་ཤིས་གཉིས་པའོ། །དགེ་འདུན་དམ་པ་ཆོས་ལྡན་ཐོས་
པའི་བཀྲ་ཤིས་ཕྱུག །མི་དང་ལྷ་དང་ལྷ་མ་ཡིན་གྱི་མཆོད་པའི་གནས། །ཚོགས་ཀྱི་མཆོག་
རབ་ངོ་ཚ་ཤེས་དང་དཔལ་གྱི་གཞི། །འདི་ནི་འཇིག་རྟེན་དགེ་བའི་བཀྲ་ཤིས་གསུམ་པའོ། །
སྟེང་ན་བྱང་ཆུབ་སེམས་དཔའ་གང་དག་བདུད་ཀྱི་ཕྱོགས་གནས་ལྷ་མ་ཡིན་རྣམས་མཆོག་ཏུ་
འཇིགས་བྱེད་དང༌། །མི་ཡི་འཇིག་རྟེན་དག་ན་ཕྱོགས་དང་ཕྱོགས་བྲལ་དུ་གནས་ཁྲོ་བོའི་རྒྱལ་
པོ་བཙུན་མོར་བཅས་རྣམས་དང༌། །ས་འོག་དག་ན་གདེངས་ཅན་དབང་པོ་གང་དག་གདོན་
ཚོགས་མི་དགེ་དུས་ཀུན་དུ་ནི་འཆིང་བྱེད་པ། །དེ་རྣམས་ཐམས་ཅད་ཉིན་ཞག་སོ་སོའི་དུས་སུ་
མི་ཤེས་འཇིག་རྟེན་ཀུན་ནས་སྐྱོང་བར་བྱེད་གྱུར་ཅིག །སྨོན་ལམ་གདབ་པ་ནི། སེམས་ཅན་ཐམས་
ཅད་བདེ་གྱུར་ཅིག །སེམས་ཅན་ཐམས་ཅད་སྐྱོན་མེད་པར། །གང་གི་ལམ་ནས་འགྲོ་བ་ཡིས། །
དེ་ཡི་སངས་རྒྱས་མྱུར་ཐོབ་ཤོག །མ་སྒྲལ་བ་རྣམས་བདག་གིས་བསྒྲལ། །མ་གྲོལ་བ་རྣམས་

བདག་གིས་དགྲོལ། །རྣལ་འབྱོར་གཙུག་ལག་བསྟན་བཅོས་ལ། །ད་ལྟ་ཉིད་དུ་གནས་པར་
ཤོག །
རྡོ་རྗེ་སེམས་དཔའི་ཡིག་བརྒྱ་ཅི་རིགས་སུ་བཟླས་ལ། མ་འབྱོར་པ་དང་ཉམས་པ་དང༌། །གང་ཡང་
བདག་རྨོངས་བློ་ཡིས་ནི། །བགྱིས་པ་དང་ནི་བགྱིད་སྩལ་བ། །དེ་ཡང་མགོན་པོས་བཟོད་
པར་མཛོད། །ཨོཾ་ཁྱོད་ཀྱི་སེམས་ཅན་དོན་ཀུན་མཛད། །རྗེས་སུ་མཐུན་པའི་དངོས་གྲུབ་སྩོལ། །
སངས་རྒྱས་ཡུལ་དུ་གཤེགས་ནས་ཀྱང༌། །སླར་ཡང་འབྱོན་པར་མཛད་དུ་གསོལ། །ཨོཾ་བཛྲ་
མུཿ ཡེ་ཤེས་ཀྱི་འཁོར་ལོ་རང་ཉིད་ལ་ཐིམ། རྟེན་ཡོད་ན་བརྟན་བཞུགས་ཀྱང་བྱ། བསོད་ནམས་འདི་ཡིས་འགྲོ་
རྣམས་དུ་བ་ལ་སོགས་ལམ་གྱིས་ལྷན་སྐྱེས་བདེ་བ་མཆོག་བསྒོམས་ཏེ། །འགྲོ་བའི་བླ་མ་
སུམ་ཅུ་རྩ་གཉིས་མཚན་ལྡན་སྐུ་ནི་ཆོས་ཀྱི་འཁོར་ལོར་ཡང་དག་གནས། །ལྷ་རྣམས་མགོ་
བོའི་གཙུག་གི་ནོར་བུའི་འོད་ཟེར་ཚོགས་ཀྱིས་ཞབས་ཀྱི་པདྨོ་ལ་གཏུགས་ཤིང༌། །དམ་པའི་
ལམ་སྟོན་ཉིན་བྱེད་བཞིན་དུ་མུན་པ་ཀུན་བཅོམ་དུས་ཀྱི་འཁོར་ལོ་ཉིད་གྱུར་ཅིག །ཉི་མ་
དང་བཅས་ཐུབ་པའི་རིགས་རྣམས་ཀྱིས་ནི་ཤེས་རབ་ཡེ་ཤེས་ཐོབ་པར་གྱུར་ནི་ཇི་ལྟར་བར། །
རྣམ་གསུམ་སྲིད་པར་གནས་པའི་སེམས་ཅན་རྣམས་ནི་དུས་ཀྱི་འཁོར་ལོའི་དྲིན་ལས་ཨེ་ཝཾ་
ཉིད་གྱུར་ཅིག །སྐྱེས་བུ་གང་དག་བདུད་ཀྱི་གྲོགས་ཀྱིས་རྟག་ཏུ་མི་བདེན་མུན་པར་སོང་ཞིང་
ལམ་ཉམས་པ། །དེ་རྣམས་ཐམས་ཅད་ལམ་འདི་ཐོབ་ནས་རྡོ་རྗེ་ནོར་བུའི་ཁྱིམ་དང་རིང་བ་
མིན་པར་འོང་གྱུར་ཅིག །རྣལ་འབྱོར་བདག་ཅག་རྣལ་འབྱོར་མ་ཐོབ་རབ་ཏུ་གཡོ་བའི་ཡིད་
ཀྱིས་གལ་ཏེ་ཤི་བར་གྱུར་ན་ཡང༌། །དཔལ་ལྡན་མི་ཡི་འཇིག་རྟེན་དུ་ནི་རབ་མཆོག་ཐུབ་པའི་
རིགས་སུ་རྣལ་འབྱོར་ལྡན་པར་སྐྱེ་བ་དང༌། །སྔོན་གྱི་གོམས་པ་དེ་ཡིས་སླར་ཡང་ཡེ་ཤེས་རྣལ་
འབྱོར་ཡངས་པ་དག་ནི་ཀུན་དུ་འཛིན་པ་དང༌། །ཡེ་ཤེས་ཐོབ་ནས་མི་ཟད་མཆོག་གི་གནས་
སུ་རབ་འགྲོ་གང་དུ་སླར་ཡང་སྐྱེ་ལྡན་མིན་གྱུར་ཅིག །དགྲ་དང་སེང་གེ་གླང་ཆེན་དབང་པོ་

མེ་དང་ལྟོས་འགྲོའི་བདག་དང་ཆོམ་རྐུན་ཞགས་པས་འཆིང༌། །ཆུ་གཏེར་འཁྲུགས་དང་ཤ་
ཟ་འཆི་བའི་འཇིགས་བྱེད་ནད་དང་དབང་པོའི་ཉེ་བར་འཚེ་བ་དང༌། །དབུལ་དང་བུད་མེད་
དང་བྲལ་མི་བདག་འཁྲུགས་པའི་འཇིགས་དང་རྡོ་རྗེ་ལྟུང་དང་དོན་ཉམས་རྣམས། །བདག་
གིས་རྣལ་འབྱོར་མ་རྣམས་ཞབས་ནི་གསལ་བར་དྲན་པའི་མཐུ་ལས་རབ་ཏུ་ཉམས་གྱུར་ཅིག།
དགེ་བ་འདི་ཡིས་མྱུར་དུ་བདག །དུས་ཀྱི་འཁོར་ལོ་འགྲུབ་གྱུར་ནས། །འགྲོ་བ་གཅིག་ཀྱང་
མ་ལུས་པ། །དེ་ཡིས་ས་ལ་འཁོད་པར་ཤོག །རིགས་སུ་སྐྱེ་དང་དམ་ཚིག་ཅན། །སྨྱོ་མེད་དུས་
ཀྱི་འཁོར་ལོ་སྟོན། །བླ་མ་ལ་གུས་སྙིང་རྗེར་ལྡན། །སྐྱེ་ཞིང་སྐྱེ་བར་འགྱུར་བར་ཤོག །ལག་
པས་རྡོ་རྗེ་དྲིལ་བུ་འཁྲོལ། །ཟབ་མོའི་ཆོས་ནི་ཀློག་པ་དང༌། །བཙུན་མོའི་ཁུ་བ་མཉམ་ཟ་ཅན། །
སྐྱེ་ཞིང་སྐྱེ་བར་འགྱུར་བར་ཤོག །མགོ་བོར་བླ་མའི་ཅོད་པན་འཆང༌། །ལག་ཏུ་རྡོ་རྗེ་དྲིལ་བུ་
འཛིན། །ངག་ཏུ་གསང་སྔགས་རྒྱལ་པོ་བཟླས། །ཡིད་ཀྱིས་ཟུང་འཇུག་སྒོམ་པར་ཤོག །ལྷ་
མོ་ཚད་མ་དམ་ཚིག་ཚད་མ་དང༌། །དེས་གསུངས་ཚིག་ཀྱང་ཚད་མའི་མཆོག་ཡིན་ཏེ། །བདེན་
པ་དེ་ཡིས་ལྷ་མོ་དེ་དག་གིས། །བདག་ལ་རྗེས་སུ་འཛིན་པའི་རྒྱུར་གྱུར་ཅིག །ཅེས་སྨོན་ལམ་བཏབ་
སྟེ། སླར་ཡང་བཀྲ་ཤིས་ཀྱི་ཚིགས་བཅད་ཅི་རིགས་པ་བརྗོད་དོ། །ཡང་གང་དག་ཆོས་སྐྱོང་དམིགས་གསལ་ཅན་མི་བསྟེན་ཞིང༌།
དཔལ་དུས་ཀྱི་འཁོར་ལོ་ཁོ་ནའི་རྣལ་འབྱོར་ལ་གནས་པས་ནི། སྒྲུབ་ཐབས་སུ་བཤད་པའི་གཏོར་ཆོག་དེ་ཁོ་ནས་ཆོག་སྟེ། གཙོ་
བོ་ཁྲོ་བོ་བཅུ་དང་བཅས་པ་ལ་གཏོར་མ་ཕུལ་བས། འཇིག་རྟེན་ལས་འདས་པའི་ལྷ་མཐའ་དག་ལ་ཕུལ་བར་འགྱུར་ཞིང༌། ཟད་
པར་ཕྱོགས་སྐྱོང་གཟའ་དང་ཀླུ་འཁོར་དང་བཅས་པ་ལ་ཕུལ་བས། སྲིད་པ་གསུམ་གྱི་འབྱུང་པོ་མཐའ་དག་ལ་ཕུལ་བར་འགྱུར་
བས། འབྱུང་པོ་ཐམས་ཅད་པའི་སྤྱི་གཏོར་རྒྱས་པ་ཡིན་ལ། འབྱུང་པོ་བཅུ་ནི་ཕྱོགས་བཅུའི་མགོན་པོ་ཡིན་ཞིང༌། དེ་རྣམས་ལ་ཕུལ་
བས། མགོན་པོ་སྤྱི་གཏོར་དུ་འགྱུར་ཞིང༌། དཔལ་ལྷ་མོར་གྲགས་པའི་རིགས་རྣམས་ཀྱང༌། ཕྱོགས་བཅུའི་རབ་གཏུམ་མོར་འདུས་
པ་དང༌། དེ་རྣམས་འབྱུང་པོ་བཅུའི་ཡུམ་ཡིན་པས། ནག་པོ་ཆེན་པོ་ལྕམ་དྲལ་གྱི་རིགས་འཁོར་དང་བཅས་པ་ཐམས་ཅད་དེ་ལ་ཚང་
ངོ༌། །རྡོ་རྗེ་མཁའ་འགྲོ་མ་སྤྱི་ལ་གཏོར་ཆོག་དངོས་སུ་གསལ་བ་ལྟར་ཡིན་ལ། ཡུལ་བདག་གྲོང་བདག་ལ་གཞི་བདག་གཏོར་མ་

སོགས་མཐའ་དག་འདུས་པའི་ཕྱིར། དེ་ཙམ་གྱིས་གཏོར་མའི་ཆོ་ག་མ་ཚང་བ་མེད་པ་མཐའ་དག་གྲུབ་པ་ཡིན་ནོ། །དེ་ལྟར་བྲིས་
པའི་དགེ་བས། འགྲོ་བ་ཐམས་ཅད་མྱུར་དུ་སངས་རྒྱས་ཀྱིས་གོ་འཕང་ཐོབ་པར་གྱུར་ཅིག །གཏོར་ཆོག་སྙིང་པོ་གསལ་བ་འདི།
རྒྱལ་ཁམས་པ་ཏཱ་ར་ནཱ་ཐས་སྦྱར་བའོ།། །།བཀྲ་ཤིས། མངྒ་ལཾ།

༄༅། །བསྐང་གསོའི་ཆོག་སྒྲིག་འཕྲིན་ལས་རྣམ་རོལ་
བཞུགས།
༄༅། །ཨོཾ་སྭཱ་སྟི། བླ་མ་དང་ལྷག་པའི་ལྷ་དང༌། ཕྱོགས་བཅུ་དུས་གསུམ་ན་བཞུགས་པའི་སངས་རྒྱས་དང་བྱང་ཆུབ་
སེམས་དཔའི་ཚོགས་རྣམས་ལ་ཕྱག་འཚལ་ལོ། །ཀུན་མཁྱེན་ཇོ་ནང་བ་ཆེན་པོ་ཤེས་རབ་རྒྱལ་མཚན་དཔལ་བཟང་པོ་ལ་ཕྱག་
འཚལ་ལོ། །འདིར་གཏོར་ཆོག་སྙིང་པོ་གསལ་བ་དང་རྗེས་སུ་འབྲེལ་བར། ཡི་དམ་དང་བསྟན་སྲུང་ཁྱད་པར་ཅན་རྣམས་མཆོད་
པའི་བསྐངས་བཤགས་ཀྱི་གོ་རིམ་ཅུང་ཟད་གཅིག་བཤད་པར་བྱ་ལ། དེ་ལ་སོ་སོ་ཐད་ཀའི་ཚིག་རྣམས་ནི། སྔོན་བྱོན་གོང་མ་སྐྱེས་
བུ་མཆོག་རྣམས་ཀྱིས་མཛད་པ་ཉིད་བྱིན་རླབས་ཀྱི་གཟི་བྱིན་འགྲན་ཟླ་མེད་པ་ཡིན་པས། དེ་དག་ལ་བཅོས་བསླད་དང༌། རང་
བློས་གསར་དུ་བརྟགས་པའི་ཚིག་སྦྱོར་ལྷུར་བྱེད་པ་སྤངས་ཤིང༌། གོ་རིམ་མ་འཁྲུགས་པར་སྒྲིག་པ་དང༌། ཚིག་རྒྱ་ཆེན་པོ་དག་གི་
སྙིང་པོ་ཅུང་ཟད་བསྡུས་ནས་བརྗོད་དོ། །
འདི་ལ་དོན་ཚན་བཅུ་གསུམ་ལས། དང་པོ་ཡོ་བྱད་བཤམས་པ་ནི། བསྙེན་སྒྲུབ་ལས་གསུམ་གྱི་སྐབས་སོ་སོའི་དཀྱིལ་
འཁོར་དང་འབྲེལ་བར་དགོས་ཀྱང༌། བསྐངས་བཤགས་ཙམ་ལ། དཀྱིལ་འཁོར་རྒྱས་བསྡུས་རྣམས་མ་འགྲུབ་ན། བྲིས་སྐུའམ་
མཎྜལ་ལ་སོགས་པ་རྟེན་གང་རུང་ལ་བརྟེན་པས་ཆོག་ཅིང༌། མཆོད་གཏོར་ལས་གཞན་པའི་རྟེན་མེད་ཀྱང༌། བསྐང་བཤགས་ཙམ་
ལ་མི་རུང་བ་མ་ཡིན་ནོ། །དེས་ན། གཞན་རྣམས་མན་ངག་གི་ཡི་གེ་རྣམས་ལས་ཤེས་པར་བྱ་ལ། འདིར་དང་པོར་ཕུད་{ལོ་[ལ་]
ཡི་དམ་འཁོར་བཅས་ཀྱི་གཏོར་མ་དང༌། དཀོན་མཆོག་སྤྱི་ལ་འབུལ་རྒྱུའི་ཞལ་ཟས་སོགས་བྱ། དེ་རྗེས་ཆོས་སྐྱོང་སྲུང་མ་ཡེ་ཤེས་
ཀྱི་གཏོར་མ་དང་ཞལ་ཟས་སོགས་བཞེངས། དེ་རྗེས་ཆོས་སྐྱོང་འཇིག་རྟེན་པ་ཡོད་ན་དེའི་གཏོར་མ་དང༌། དེ་ནས་མཁའ་འགྲོ་སྤྱི་
གཏོར་དང༌། ལྷག་མ་ལ་སྔོན་འགྲོ་གཏོར་མ་དང་གཞི་བདག་གཏོར་མ་སོགས་བྱའོ། །
དེ་ལ་ཡི་དམ་གཏོར་མ་ནི། ཟླུམ་གཏོར་བརྗིད་བག་ཅན་ལ་བཤོས་བུ་དྲུག་གིས་བསྐོར་བའམ། གཙོ་བོའི་གཏོར་མའི་
མདུན་དུ་བཤོས་བུ་དྲུག་ལྟར་བྱེད་པའི་ལུགས་ཀྱང་ཡོད། རྟག་གཏོར་དུ་བྱེད་ན་ཐམས་ཅད་ཟུར་གསུམ་དུ་བྱེད་པ་ཡིན་ཀྱང༌།

དཀྱུས་ལ་ཟླུམ་གཏོར་དུ་བྱ་ཞིང༌། མགོན་པོའི་གཏོར་མ་ལས་ཅུང་ཟད་ཚད་ཆུང་བར་བྱ་ཞིང༌། དེའི་ཚེ། སྟེགས་བུ་ལྷག་པར་མཐོ་
བར་བྱས་པས། ཆོས་སྐྱོང་གི་གཏོར་མ་རྣམས་ལས་རྩེ་མོ་མཐོ་བ་འོང་བར་བྱ། ཡི་དམ་གྱི་གཏོར་མའི་གཡོན་ཕྱོགས་སྟེགས་དམའ་
བར། ཆོས་སྐྱོང་གི་གཏོར་མ་རྣམས་བཤམས་པར་བྱ་སྟེ། དང་པོར་དཔལ་གུར་གྱི་མགོན་པོ་ལ། གཏོར་མ་ནོར་གཟུགས་མའམ།
སྙིང་གཟུགས་མར་གྲགས་པ། རྩ་བ་ཟླུམ་ལ་རྒྱས་པ། སུམ་ཆ་ཡན་ཆད་སྐེད་པ་ངོས་རྣམས་ཟླུམ་ཤིང་རྒྱས་ལ། ཟུར་གསུམ་དབལ་
དུ་དོད་པ། རྩེ་མོ་ཟླུམ་པོ་ཅུང་ཟད་རྣོ་བའི་ཚུལ་དུ་བྱ། དེའི་རྩ་བ་པད་འདབ་ཀྱི་རྣམ་པ་ཅན་ནམ། ཟན་ལེབ་གྲུ་བཞིའི་རྣམ་པ་ཅན་
གྱི་འཐེབ་སྐྱུས་བསྐོར། དཔལ་ལྷ་མོ་འཁོར་དུ་སྒྲུབ་པ་ཡིན་པས། གཏོར་མ་ལོགས་པ་མེད་ཀྱང་ཆོག །ཅི་སྟེ་བྱེད་ན། སྔ་མ་དང་
མཚུངས་པར་བྱེད་པའི་ལུགས་ཀྱང་ཡོད་མོད། གྲུ་གསུམ་དུ་མཛད་པ་ལེགས་པར་མཐོང་སྟེ། མགོན་པོའི་གཏོར་མའི་གཡོན་དུ་
བཤམས། དེའི་གཡོན་དུ། རྣམ་ཐོས་སྲས་ཀྱི་གཏོར་མ་རྒྱ་ནག་མ་ལྟར་ཁང་བཟངས་སུ་བྱེད་ན། རྟེན་གཏོར་ལ་སུམ་ཐོག་དགོས་
ཀྱང༌། འབུལ་གཏོར་ལ་ཐོག་གཅིག་མ་སོགས་ཇི་ལྟར་བདེ་བས་རུང་ཞིང༌། འོན་ཀྱང་བསྐང་གསོ་ཙམ་ལ་དེ་ལྟར་མ་འགྲུབ་ན་
ཟླུམ་གཏོར་གྱིས་ཆོག་ཅིང༌། རྒྱ་གར་མ་ལ་གཏོར་མ་འདི་ཁོ་ན་ཡིན་ཞེས་གྲགས་སོ། །དེ་ཡང་དཀར་གཏོར་དུ་མཛད་པའི་ལག་
ལེན་ཤས་ཆེ་ཞིང༌། ཤ་གཙང་མས་རྒྱན་དུ་རུང་བར་ཡང་བཤད་པས། དེ་ལྟར་ཡང་བྱ་ལ། དབྱིབས་ཟླུམ་པོ། རྩ་བ་རྒྱས་པ། རྩེ་
མོ་ཧ་ཅང་རྣོ་བ་ཡང་མ་ཡིན་པ་དབུས་ལྡིར་ཞིང༌། རྩེ་མོ་དང་དབུས་ཀྱི་མཚམས་ཕྱེད་པ། རྩ་བའི་མཐའ་བསྐོར་དུ་ཟན་ལེབ་ཕྲ་མོས་
བསྐོར་བ། གཙོ་འཁོར་ཐམས་ཅད་དེ་ལ་འདུས་པའམ། འཁོར་གྱི་གཏོར་མ་ལོགས་སུ་བྱེད་ན། བཤོས་ཕྲན་བརྒྱད་ཀྱིས་བསྐོར་
བར་བྱེད། ཞལ་བཞི་པ་ལ་བསྐང་བ་བྱེད་ན་དེའི་གཡོན་དུ་བཤམས་ཏེ། གུར་གྱི་མགོན་པོའི་གཏོར་མ་དང་འདྲ་བ་ལས། ཕྱོགས་
བཞིར་བཤོས་ཕྲན་ཟུར་གསུམ་རེ་དང༌། མཚམས་བཞིར་ཟན་གྱི་ཐོད་གཟུགས་རེ་བྱེད་པ་ཡང་ཡོད་ཅིང༌། དབུས་ཀྱི་གཏོར་མ་ཡང་
ཟུར་གསུམ་འཕྲ་རིངས་སུ་བྱེད་པའི་ལུགས་ཀྱང་ཡོད་པ་སྤྱིར་འདམ་ཀ་ཡིན་ཀྱང༌། འདི་ཉིད་ཆོས་སྐྱོང་གི་གཙོ་བོར་བྱེད་ན་སྔ་མ་
དང༌། ཆོས་སྐྱོང་གོང་མའི་ལས་མཁན་དུ་འདོགས་ན་ཕྱི་མ་ལྟར་ལེགས་སོ། །
བསྐང་གསོ་མི་བྱེད་པར་གཏོར་འབུལ་ཙམ་བྱེད་པ་ཡིན་ན། ཐུན་གཏོར་བཤམས་པ་ཁོ་ནས་ཆོག་པས། གཏོར་མ་ཆེན་པོ་མི་
དགོས། ལས་མཁན་པུ་ཊ་སོགས་ལ། ལྕམ་དྲལ་གྱི་གཏོར་མའི་འཕྲོ་ནས་བསྔོ་བ་ཡིན་པས། སྒོས་བསྐང་དང་སྒོས་སྒྲུབ་ཀྱི་སྐབས་
མ་གཏོགས། སྒོས་གཏོར་ངེས་པར་བཤམས་དགོས་པ་ནི་མ་ཡིན། བཤམ་པར་སྤྲོ་ན། དཀྱུས་དེ་ལ་མི་བཤམ་པར། སྟེགས་བུ་

དམའ་བ་ལ། ལྷ་མོའི་གཏོར་མའི་མདུན་ཙམ་དུ་ཟུར་གསུམ་ལྔ་ཚར་རམ་གཅིག་བཤམས། ལྔ་ཚར་དུ་བྱེད་ན་དབུས་མ་མཐོ་བར་
བྱ། སྔར་གྱི་གྲལ་གྱི་འཕྲོས་ལ་མཁའ་འགྲོ་སྤྱི་གཏོར་དང༌། གཞི་བདག་གཏོར་མ་རྣམས། ཟླུམ་གཏོར་འཕྲ་རིང་རེ་བྱ། འཇིག་རྟེན་
པའི་གཏོར་མ་གཞན་ཡོད་ན། པུ་ཊ་སོགས་ལ་བཤམས་པ་ལྟར་མདུན་དུ་བཤམས་པར་བྱའི། དཀྱུས་ལ་སྒྲིག་པ་མི་ལེགས་པར་
མཐོང་ངོ༌། །དེ་དག་གི་མདུན་དུ་མཆོད་པ་རྣམས་བཤམས་པར་བྱ་སྟེ། དེ་ཡང་ཡི་དམ་གྱི་གཏོར་མའི་མདུན་ནམ་མཐའ་བསྐོར་དུ།
མཆོད་པ་བཅུ་གཉིས་སམ་སྤྱི་འགྲོས་ཀྱང་རུང་སྟེ། གཡོན་བསྐོར་དུ་བཤམས། ཆོས་སྐྱོང་རྣམས་ལ་བསྒོས་མཆོད་རེ་རེ་འགྲུབ་ན་
ལེགས་ཀྱང༌། བསྡུ་ན་གཅིག་གིས་ཆོག་ཅིང་མཆོད་པ་དེའི་ཕྱི་རོལ་དུ། སྤྱི་མཆོད་སྣོད་ཆེ་བ་གཅིག་ཏུ་བཤམས། ཤིན་ཏུ་བསྡུ་ན་སྤྱི་
མཆོད་ཙམ་ལ་བསྡུས་པས་ཆོག ། ཡང་ཅུང་ཟད་སྤྲོ་ན། མགོན་པོ་ལ་དམ་རྫས་དང་འབྲེལ་བའི་མཆོད་པ་དང༌། རྣམ་ཐོས་སྲས་ལ་
གཙང་མའི་མཆོད་པ་བཤམས་ན་ཡང་ལེགས། མཐོ་དམན་གང་ཡང་རུང་བར། མགོན་པོའི་གཏོར་མའི་གཡས་ཀྱི་ཐད་ཀར། མན་
ཛི་སོགས་ལ་ཀ་པཱ་ལར་ཀ་ཕུད་ཀྱིས་བཀང་བ་དང༌། གཡོན་གྱི་ཐད་ཀར་སྨན་ཕུད་ཀྱིས་བཀང་བ་བཞག་གོ །
གཞན་ཡང་སྤྱན་གཟིགས་སྣ་ཚོགས་བགྲམ། དབང་པོ་ལྔའི་མེ་ཏོག་ལ་སོགས་པ་སྒོམ་དོན་དང་མཐུན་པའི་བྲིས་པའམ།
རང་ལ་འདུས་བྱས་པ་ངེས་པར་བཤམས། སྒྲུབ་པ་པོའི་མདུན་དུ་རྡོར་དྲིལ་དང་ནང་མཆོད་སོགས་ཆ་ཚང་བར་བཤམས། བསྐང་
གསོ་ཞག་སྦྲེལ་དུ་བྱེད་ན། ནུབ་ཐ་མ་མ་གཏོགས་ཐུན་གཏོར་རྒྱས་པ་གལ་ཆེ། ནུབ་གཅིག་མ་ལ་ཡང༌། དམ་རྫས་ཀྱི་རྣམ་གྲངས་
ཡིན་པས་ཐུན་གཏོར་རེ་དགོས་ཤིང༌། དེ་ཡང་སྲུང་མ་དྲུག་བཅུའི་ཐུན་གཏོར་ཟླུམ་པོའམ་གྲུ་གསུམ་དཀར་གཏོར་གཅིག་དང༌།
མགོན་པོ་ལ་གྲུ་གསུམ་དང༌། རྣམ་ཐོས་སྲས་ལ་ཟླུམ་གཏོར་ཤོ་ལུ་ལྟ་བུ་བྱ། དེ་དག་གཤོམས་སྤྱིར་ཇི་བདེ་བ་ཡིན་གྱི་ངེས་ཅན་མེད་
ནའང༌། བསྐང་བ་ལས་མཐོ་སར་མི་བཤམ་མོ། །བསྐང་གསོ་དང་མཆོད་སྤྲིན་གྱི་ཚིག་རིགས་ལ་ཡོད་པའི་མཆོད་རྫས་བཤམ་པར་
འོས་པ་རགས་རིམ་རྣམས་དངོས་སུ་ཡོད་ན་བཤམས་པས་ལེགས་ཤིང༌། ཅི་སྟེ་དངོས་སུ་མེད་ན། བྲིས་ཐང་ངམ། གཟུགས་འགྲོས་
ཀྱི་ཚུལ་ཀྱིས་ཀྱང་བཤམ་པ་གལ་ཆེའོ། །
གཉིས་པ་ཆོ་ག་སྤྱིའི་སྔོན་འགྲོ་ཆོས་གཉིས་ནི། དེ་ནས་སྒྲུབ་པ་པོ་རྣམས་ཚོགས་ལ། སྔོན་འགྲོ་གཏོར་མ་བཏང༌། གནས་
དང་ཡོ་བྱད་བྱིན་རླབས་བྱེད་དགོས་ཏེ། དཔལ་དུས་ཀྱི་འཁོར་ལོའི་དཀྱིལ་འཁོར་གྱི་ཆོ་གར་བལྟ་བར་བྱའོ། །གསུམ་པ་བདག་
ཉིད་ལྷའི་རྣལ་འབྱོར་ལ་གནས་པ་ནི། དཔལ་དུས་ཀྱི་འཁོར་ལོ་ལ་རྟེན་པ་བྱེད་ན། བསྲུང་འཁོར་ཡོངས་སུ་རྫོགས་པ་ལ་རྟེན་པ་

དང༌། དཀྱིལ་འཁོར་ཡོངས་རྫོགས་ལ་རྟེན་པ་དང༌། ཐུགས་དཀྱིལ་ཙམ་ལ་རྟེན་པ་ནས། ལྷན་སྐྱེས་ཀྱི་བར་གང་གིས་ཀྱང་རུང་
མོད། བསྲུང་འཁོར་ལ་རྟེན་པ་དང༌། གཙོ་རྐྱང་ཞལ་ཕྱག་ཡོངས་རྫོགས་ལ་རྟེན་པ་གཙོ་ཆེ་ཞིང༌། ཕྱིས་གཞན་དུ་ཤེས་པར་འགྱུར་
ལ། དང་པོ་ལྟར་ན། སྐྱབས་འགྲོ་སེམས་བསྐྱེད་རྡོ་རྗེ་སེམས་དཔའི་སྒོམ་བཟླས་རྣམས་སྔོན་དུ་བཏང༌། རྡོ་རྗེའི་ཞལ་དག་པའི་ཆོ་
ག་ནས་བཟུང༌། མཐར་བསྲུང་འཁོར་ཡོངས་སུ་རྫོགས་ཀྱི་བར་བྱས་ཀྱང་རྒྱས་ཤིང་ལེགས་པར་འགྱུར་ལ། འོན་ཀྱང་འདི་ལ། གོང་
དུ་སྔོན་འགྲོ་གཏོར་མ་བཏང་ཟིན་ན། འདིར་ཡུལ་བདག་གྲོང་བདག་གི་གཏོར་མ་མི་དགོས་ལ། འདིར་དེ་བྱེད་པར་སྤྲོ་ན། གོང་
གི་དེ་མི་དགོས་ཀྱང༌། ལག་ལེན་སྤྱི་དང་མཐུན་པར་སྔོན་འགྲོ་གཏོར་མ་བཏང་ནས། འདིར་ཡུལ་བདག་གི་གཏོར་མ་མི་མཛད་དོ། །
འོན་ཀྱང་རྡོ་རྗེའི་ཞལ་དག་པ། རིགས་དྲུག་དགོད་པ་ནས། བདུད་བསྲེག་པའི་བར། ཆོ་ག་ལུགས་གཞན་ཡིན་པས་མ་འགྲུབ་ཀྱང་
ཆོག་ལ། སྒྲུབ་ཐབས་ནས་འབྱུང་བ་ལྟར། བདག་ཉིད་དུས་ཀྱི་འཁོར་ལོར་གསལ་བའི་ཐུགས་ཀར་ཞེས་པ་
ནས། ཨོཾ་ཨ་པྲ་ཎི་ཧི་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པའི་བར་གྱི་ཚོགས་བསགས་གཉིས་བྱས་ནས།
སྟོང་པའི་ངང་ལས་ཧཾ་ལས་བྱུང་བའི་ཞེས་པ་ནས་བརྩམས་ཏེ། རིང་དུ་བྲོས་པར་གྱུར། ཞེས་པའི་བར་གྱི་
ཕུར་བཏབ་ཡན་ཆད་རྫོགས་པར་བྱས། ཨོཾ་བཛྲ་གནྡྷཾ་སོགས་མཆོད་པ་བཅུ་གཉིས་ཀྱིས་མཆོད། རྡོ་རྗེ་འཇིགས་བྱེད་
སོགས་ཀྱིས་བསྟོད། བར་འདིར་བཟླས་པ་གང་ཡང་རུང་བ་ཞིག་གང་ནུས་བྱ། སླར་ཡང་མངོན་རྟོགས་བཞིན་མཆོད་བསྟོད་བྱས་
ནས། འབྱུང་པོའི་འཁོར་ལོ་རྣམས་གཤེགས་སུ་གསོལ་གྱི་བར་བྱས་ནས་འཁོར་རྣམས་རང་ལ་བསྡུས།
བཞི་པ་ཡི་དམ་གྱི་གཏོར་མ་འབུལ་བ་ནི། །དེ་ནས་གཏོར་མ་རྣམས་ཆང་ཆུ་ནང་མཆོད་ཀྱིས་བྲན་ལ། ཨོཾ་ཨཱཿཧཱུཾ་
ཧྲཿཕཊ་ཅེས་པ་ནས། རྒྱལ་བ་རིགས་དྲུག་གོ་འཕང་མྱུར་ཐོབ་ཤོག །ཅེས་པའི་བར་གཏོར་ཆོག་བཞིན་ནོ། །
ལྔ་པ་མགོན་པོའི་གཏོར་འབུལ་ལ། དོན་ཚན་དང་པོ་ཐུན་མོང་མ་ཡིན་པའི་མཆོད་རྫས་བྱིན་རླབས་ནི། དེ་ནས་ཆོས་སྐྱོང་གི་
གཏོར་མ་ཡིག་འབྲུ་བཞིས་བྱིན་གྱིས་བརླབ་པ་གསོས་བཏབ། རཀྟ། ཨོཾ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུཾ་ཕཊ། ཀྱིས་
བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཨ་ལས་ཐོད་པའི་ནང་དུ། རཾ་ལས་ཉི་མའི་སྟེང་དུ།
ར་ཡིག་ཞུ་བ་ལས། ཤ་ཁྲག་རུས་པའི་རྦ་ཀློང་འཁྱིལ་བར་གྱུར། ཨོཾ་མཧཱ་རཀྟ་ཨཱཿཧཱུཾ། ལན་བདུན།
སྨན་ཕུད་ཀྱང་དེ་བཞིན་དུ་བསངས་སྦྱངས། སྟོང་པའི་ངང་ལས་ཨ་ལས་བྱུང་བའི་ཐོད་པའི་ནང་དུ། ཨོཾ་

ཧཱུཾ་ཏྲཱཾ་ཧྲཱིཿཨ་རྣམས་ཞུ་བ་ལས་བྱུང་བའི་ཡེ་ཤེས་བདུད་རྩི་ལྔའི་རྒྱ་མཚོ་ཆེན་པོར་གྱུར། ཨོཾ་སརྦ་
པཉྩ་ཨ་མྲྀ་ཏ་ཨཱཿཧཱུཾ། ཞེས་ལན་བདུན་གྱིས་བྱིན་གྱིས་བརླབས། འོག་ནས་འབྱུང་བ་ལྟར་སྔགས་དྲུག་གིས་ཐུན་མོང་དུ་བྱིན་
རླབས་བྱས་ནའང་ལེགས་སོ། །
དོན་ཚན་གཉིས་པ་ལྷ་བསྐྱེད་ཅིང་སྤྱན་འདྲེན་པ་ནི། དེ་ནས་སྭ་བྷཱ་ཝས་སྟོང་པར་སྦྱངས་པ་ནས། མགོན་པོ་འཁོར་
དང་བཅས་པ་ཐམས་ཅད་བཛྲ་ས་མཱ་ཛཿའི་བར་གཏོར་ཆོག་ཏུ་བཤད་པ་ལྟར་རོ། །[ཧཱུཾ།] དད་པ་དང་ནི་
དམ་ཚིག་གིས། །ཚུར་གཤེགས་མཧཱ་ཀཱ་ལའི་ཚོགས། །བསྒྲུབ་ཅིང་མཆོད་པའི་གནས་འདི་རུ། །
འཁོར་བཅས་མ་ལུས་གཤེགས་སུ་གསོལ། །མཧཱ་ཀཱ་ལ་གནས་འདིར་གཤེགས། །ལྷ་ཆེན་
དཔལ་འབར་གནས་འདིར་གཤེགས། །ལྷ་མཆོག་སྲས་པོ༴ ཚོགས་བདག་ཆེན་པོ་གནས༴ 
འཇིགས་བྱེད་ཆེན་པོ་གནས༴ ལེགས་ལྡན་ནག་པོ༴ ཡུམ་ཆེན་ཨེ་ཀ་ཛ་ཏི༴ སྲིད་གསུམ་ནག་
མོ༴ གནོད་སྦྱིན་ལྕམ་དྲལ༴ པུ་ཊ་མིང་སྲིང་༴ གདོང་ཅན་རྣམ་བཞི༴ ཕོ་ཉ་མངག་གཞུགས་
ཤ་ཟའི་ཚོགས། །མ་མོ་མཁའ་འགྲོ་དྲེགས་པ་ཅན། །རང་རང་དམ་ཚིག་བཀའ་ཉན་རྣམས། །
མཐུ་དཔུང་གཟི་བརྗིད་ཆེར་བསྐྱེད་ལ། །ལས་ལ་མ་གཡེལ་ད་ཚུར་བྱོན། །
དོན་ཚན་གསུམ་པ་མཆོད་ནས་དམ་ལ་བཞག་པ་ནི་གཏོར་ཆོག་ཏུ་ཤེས་པར་བྱ་བ་ལས། ཁྱད་པར་ལྷག་པོ་ནི། དམ་བཞག་
གི་སྐབས། གཏོར་མ་རྒྱ་ཆེན་པོ་འདི་བཞེས་ལ། རྡོ་རྗེ་འཆང༌། བྲམ་ཟེ་མཆོག་སྲེད། ནོར་བུ་གླིང་
བ་བདེ་བའི་རྡོ་རྗེ། ཤུདྡྷ་ཀ་ར་ཝརྨ། ལོ་ཙཱ་བ་རིན་ཆེན་བཟང་པོ། བྲག་སྟེང་པ་ཡོན་ཏན་ཚུལ་
ཁྲིམས། མལ་ལོ་བློ་གྲོས་གྲགས། བླ་མ་ས་སྐྱ་བ་ཆེན་པོ། སློབ་དཔོན་བསོད་ནམས་རྩེ་མོ།
རྗེ་བཙུན་གྲགས་པ་རྒྱལ་མཚན། ཆོས་རྗེ་ས་པཎ། ཆོས་རྒྱལ་འཕགས་པ། ཨ་གཉན་དམ་པ།
བདག་ཉིད་ཆེན་པོ། དགའ་ལྡན་པ་ཀུན་བསོད། ཤར་པ་ཀུན་དགའ་སེང་གེ། ཀུན་མཁྱེན་
ཆེན་པོ་དོལ་པོ་པ། སློབ་དཔོན་དོན་གྲུབ་རྒྱལ་མགོན། བླ་མ་བཀྲ་ཤིས་རིན་ཆེན་པ། ཉི་མ་
རྒྱལ་མཚན། དཀོན་མཆོག་རྒྱལ་མཚན། བསོད་ནམས་རྒྱལ་མཚན། ཆོས་ཀྱི་དབང་ཕྱུག །

ཀུན་དགའ་དཔལ་འབྱོར། བཀྲ་ཤིས་རྣམ་རྒྱལ། ལུང་རིགས་རྒྱ་མཚོ། རྩ་བའི་བླ་མ་རྣམས་
ཀྱི་བཀའ་དང་དམ་ལས་མ་འདའ་བར། ཞེས་བརྗོད། དོན་ཚན་བཞི་པ་གཏོར་མ་བསྔོ་བ་ནི་གཏོར་ཆོག་ཏུ་ཤེས་
པར་བྱའོ། །
དོན་ཚན་ལྔ་པ་མཆོད་ཕྲེང་ནི། དགྲ་བགེགས་རྣམས་ནི་ཐམས་ཅད་ཀྱི། །རཀྟའི་རྒྱ་མཚོ་རབ་
བསྐྱིལ་བ། །སྦུ་བའི་འཕྲེང་བ་འཁྲིགས་པ་ཡི། །ཨརྒྷཾ་མཆོག་གི་མཆོད་པ་འདི། །དཔལ་ལྡན་
མཧཱ་ཀཱ་ལ་དང༌། །འདོད་ཁམས་དབང་ཕྱུག་མ་ལ་འབུལ། །དམ་ཚིག་དབང་གིས་བཞེས་ནས་
ཀྱང༌། །བཅོལ་བའི་འཕྲིན་ལས་གྲུབ་པར་མཛོད། །ཨོཾ་ཤྲཱི་མཧཱ་ཀཱ་ལ་ཡེ། མཧཱ་ཀཱ་ལི་དེ་བི་ཡེ།
མཧཱ་རཀྟ་ས་མུན་དྲ་ཨརྒྷཾ་པྲ་ཏཱིཙྪ་ཡེ་སྭཱཧཱ། དགྲ་བགེགས་རྣམས་ནི་ཐམས་ཅད་ཀྱི། །རྣ་བ་མིག་
དང་དེ་བཞིན་སྣ། །ལྕེ་དང་ཙིཏྟ་ཡང་དག་ལྡན། །དབང་པོ་ལྔའི་མེ་ཏོག་འདི། །དཔལ་ལྡན༴ 
འདོད་ཁམས༴ དམ་ཚིག༴ བཅོལ་བའི༴ ཨོཾ་ཤྲཱི་མཧཱ་ཀཱ་ལ་ཡེ། མཧཱ་ཀཱ་ལི་དེ་ཝི་ཡེ། པཉྩ་ཨིན་
ཏྲ་གུ་ཧྱ་པུཥྤེ་ཨཱཿཧཱུཾ། དགྲ་བགེགས་ཀུན་གྱི་ཚུལ་ཆེན་པོ། །བདུད་རྩི་ལྔ་དང་ཡང་དག་ལྡན། །
བྱིན་ཟ་ཆེན་པོས་བསྲེགས་པ་ཡི། །བདུག་པའི་སྤྲིན་གྱི་མཆོད་པ་འདི། །དཔལ་ལྡན་སོགས། ཨོཾ་
ཤྲི་མཧཱ་ཀཱ་ལ་ཡེ། མཧཱ་ཀཱ་ལ་དེ་ཝི་ཡེ། མཧཱ་མེ་ད་གུ་ཧྱ་དྷུ་པེ་ཨཱུཿཧཱུཾ། དགྲ་བགེགས་རྣམས་ཀྱི་
སྦྲང་ཆེན་པོ། །སྲ་བ་རས་ཀྱི་སྡོང་བུར་བཅས། །ཡི་དྭགས་མེ་ཡིས་སྦར་བ་ཡིས༌། །སྣང་གསལ་
མཆོག་གི་མཆོད་པ་འདི། །དཔལ་ལྡན་སོགས། ཨོཾ་ཤྲཱི་མ་ཧཱ་ཀཱ་ལ་ཡེ། མཧཱ་ཀཱ་ལི་དེ་ཝི་ཡེ། མཧཱ་
མ་དུ་ར་གུ་ཧྱ་ཨཱ་ལོ་ཀེ་ཨཱཿཧཱུཾ། དགྲ་བགེགས་རྣམས་ཀྱི་ཤ་དང་ཁྲག །བདུད་རྩི་ལྔ་ཡིས་ཡང་
དག་སྦགས། །ནུས་པ་མཆོག་དང་རབ་ལྡན་པས། །རབ་ཏུ་སྦྱར་བའི་དྲི་མཆོག་འདི། །དཔལ་
ལྡན་སོགས། ཨོཾ་ཤྲཱི་མཧཱ་ཀཱ་ལ་ཡི། མཧཱ་ཀཱ་ལི་དེ་ཝི་ཡེ། བ་སུ་རུ་དྷི་ར་གུ་ཧྱ་གནྡྷེ་ཨཱཿཧཱུཾ། དགྲ་
བགེགས་རྣམས་ཀྱི་ཤ་རུས་ཀྱི། །བཟའ་བ་ཁྲག་གི་བཏུང་བར་ལྡན། །རི་དང་རྒྱ་མཚོར་མཉམ་
པ་ཡི། །རོ་བརྒྱ་ལྡན་པའི་མཆོད་པ་འདི། །དཔལ་ལྡན་སོགས། ཨོཾ་ཤྲཱི་མཧཱ་ཀཱ་ལ་ཡེ། མཧཱ་ཀ་ལི་

དེ་ཝི་ཡེ། མཧཱ་མཾ་ས་རཀྟ་བྷུ་ཛ་ཏ་པི་པ་ཐ་ཨཱཿཧཱུཾ། དྲིལ་བུ་དམ་ཚིག་བསྐུལ་བའི་སྒྲ། །རྔ་ཆེན་
ཀུན་ནས་བརྗིད་པའི་སྒྲ། །དུང་ཆེན་གླིང་བུ་སྙན་པའི་སྒྲ། །ཅང་ཏེའུ་འཕྲིན་ལས་བསྐུལ་བའི་
སྒྲ། །གསང་བའི་རྔ་ཆུང་དབང་བསྡུད་སྒྲ། །སྣ་ཚོགས་རོལ་མོ་མཆོད་པའི་སྒྲ། །འཇིགས་བྱེད་
ཆེན་པོ་མཉེས་བྱེད་པའི། །རབ་བརྗིད་སྙན་པའི་སྒྲ་དབྱངས་འདི། །དཔལ་ལྡན་སོགས། ཨོཾ་ཤྲཱི་
མཧཱ་ཀཱ་ལ་ཡེ། མཧཱ་ཀཱ་ལི་དེ་ཝི་ཡེ་ཤཔྟ་པཱུ་ཛི་ཏེ་ཨཱཿཧཱུཾ། གཡང་གཞིའི་བླ་རེ་ནམ་མཁའི་རྒྱན། །
རྒྱུ་རློན་ལྡ་ལྡི་བར་སྣང་རྒྱན། །ཀེང་རུས་ཕྲེང་བ་ས་གཞིའི་རྒྱན། །ཕྱག་རྒྱ་རྣམ་དྲུག་སྐུ་ཡི་རྒྱན། །
འཇིགས་བྱེད་ཆེན་པོ་མཉེས་བྱེད་པའི། །བླ་ན་མེད་པའི་མཆོད་པ་འདི། །དཔལ་ལྡན་སོགས།
ཨོཾ་ཤྲཱི་མཧཱ་ཀཱ་ལ་ཡེ། མཧཱ་ཀཱ་ལི་དེ་ཝི་ཡེ། གུ་ཧྱ་ཨ་ལཾ་ཀྲི་ཏ་པུ་ཙི་ཏེ་ཨཱཿཧཱུཾ། མྱོས་བྱེད་སྟོང་
གི་བཅུད་བསྡུས་པ། །ལྕགས་ཀྱུ་ལྔ་དང་ཡང་དག་ལྡན། །བདུད་རྩི་ལྔ་དང་རབ་སྦྱར་ཏེ། །ཡེ་
ཤེས་ལྔ་ཡིས་བྱིན་རླབས་པའི། ཁ་དོག་རོ་དང་ནུས་པར་ལྡན། །དངོས་གྲུབ་པདྨོ་འབྱུང་བའི་
གནས། །མཁའ་འགྲོ་ངང་པ་འདུ་བའི་གཞི། །གསང་བའི་བདུད་རྩིའི་རྒྱ་མཚོ་འདི། །དཔལ་
ལྡན་སོགས། ཨོཾ་ཤྲཱི་མཧཱ་ཀཱ་ལ་ཡེ། མཧཱ་ཀཱ་ལི་དེ་ཝི་ཡེ། གུ་ཧྱ་མྲྀ་ཏ་ས་མུན་ཏྲ་པུ་ཙི་ཏེ་ཨཱཿཧཱུཾ།
དགྲ་བགེགས་རྣམས་ཀྱི་ཤ་དང་ཁྲག །སྒྲོན་མེ་ལྔ་དང་བདུད་རྩི་ལྔ། །བཟའ་དང་བཏུང་བ་སྣ་
ཚོགས་བཅས། །སྣ་ཚོགས་རྒྱན་གྱིས་མཛེས་བྱས་པ། །ཏིང་འཛིན་སྔགས་དང་ཕྱག་རྒྱ་ཡིས། །
བཞེད་དགུ་འབྱུང་བའི་རྒྱ་མཚོར་ནི། །མངོན་པར་བྱིན་གྱིས་བརླབས་ནས་ཀྱང༌། །དམ་ཚིག་
བཞིན་དུ་བདག་འབུལ་གྱིས། །ཐུགས་དམ་བཞིན་དུ་བཞེས་མཛོད་ལ། །དམ་བཅས་བཞིན་
དུ་རྗེས་དགོངས་ནས། །རྣལ་འབྱོར་བདག་གིས་བཅོལ་བ་ཡི། །ལས་རྣམས་ཐམས་ཅད་གྲུབ་
པར་མཛོད། །ཨོཾ་ཤྲཱི་མཧཱ་ཀཱ་ལ་ཡ། མཧཱ་ཀཱ་ལི་དེ་ཝི་ཡེ། མཧཱ་པཉྩ་ཨ་མྲྀ་ཏ་བ་ལིང་ཏ་པུ་ཙི་ཏེ་
ཨཿཧཱུཾ། མཆོད་འབུལ་ནི། རཀྟ་སྒྲེངས་ལ། དགྲ་བགེགས་སྒྲལ་བའི་ཤ་དང་ཁྲག །དབང་པོ་ལྔ་དང་དོན་
སྙིང་ལྔ། །བདུད་རྩི་ལྔ་དང་སྲོག་དབུགས་རྣམས། །དཔལ་ལྡན་མགོན་པོའི་ཞལ་དུ་འབུལ། །

མཧཱ་མཾ་ས་ལ་ཁཱ་ཧི། མཧཱ་རཀྟ་ལ་ཁཱ་ཧི། མཧཱ་ཙིཏྟ་ལ་ཁཱ་ཧི། མཧཱ་ཀོ་རོ་ཙ་ན་ལ་ཁཱ་ཧི། མཧཱ་བ་
སུ་ཏ་ལ་ཁཱ་ཧི། མཧཱ་ཀེཾ་ནི་རི་ཏི་ཁཱ་ཧི། སྨན་ཕུད་སྒྲེངས་ལ། མཁའ་ལས་བྱུང་བའི་དཀར་དམར་དང༌། །
དྲི་སྨན་བདུད་རྩིའི་མཉེས་མཆོད་འབུལ། །སྣ་ཚོགས་འབྲུ་ཡི་བཅུད་བསྡུས་པའི། །མྱོས་བྱེད་
རོ་མཆོག་ལྡན་པ་འདི། །རང་བྱུང་གདོད་ནས་རྣམ་པར་དག །རྩ་བརྒྱད་སྟོང་དང་སྦྱར་བའི་
སྨན། །དགེས་པ་ཆེན་པོས་རོལ་ཏུ་གསོལ། །ཐུགས་རྗེར་དགོངས་ལ་དངོས་གྲུབ་སྩོལ། །སརྦ་
པཉྩ་ཨ་མྲྀ་ཏ་ལ་ཁ་རཾ་ཁཱ་ཧི། དེ་ནས་བསྟོད་པ་བསྡུས་པ་གཏོར་ཆོག་ལྟར་བྱའོ། །
དེ་ནས་དྲུག་པ་རྣམ་ཐོས་སྲས་ཀྱི་གཏོར་འབུལ་ལ་དོན་ཚན་དང་པོ་རྒྱལ་ཆེན་རྣམ་སྲས་ཀྱི་དམ་ཚིག་པ་བསྐྱེད་ཅིང་ཡེ་ཤེས་
པ་དགུག་པ་ནི། ཨོཾ་ཨ་མྲྀ་ཏས་བསངས་གཏོར་བྱེད་པ་ནས་བཟུང༌། རྒྱལ་པོ་འཁོར་དང་བཅས་ལ་བཛྲ་ས་
མཱ་ཛཿའི་བར་གཏོར་ཆོག་བཞིན། དེ་ནས་གྱེར་དང་བཅས་ཏེ། བཻ། གསེར་གྱི་མདོག་ཅན་ཞལ་གཅིག་ཕྱག་
གཉིས་པ། གཡས་པ་རྒྱལ་མཚན་འཁོར་གྱི་འཁུ་ཟློག་འཇོམས། །གཡོན་པ་ནེའུ་ལེས་སྒྲུབ་ལ་
དངོས་གྲུབ་སྟེར། །རིན་ཆེན་གྱིས་བརྒྱན་འཁོར་གཡོག་རྒྱས་པར་མཛད། །ཕྲག་གོང་ཉི་ཟླས་
སྒྲུབ་ལ་ཚེ་དཔལ་སྩོལ། །རྣམ་མང་ཐོས་སྲས་དབུས་ནས་སྐུ་བཞེངས་ཤིག །དབང་སྡུད་དམག་
ཟློག་ལོངས་སྤྱོད་རྒྱས་པ་དང༌། །བྱག་ཅིང་མངོན་ཤེས་ཞིང་བཅུ་སྒྲོལ་བ་དང༌། །ཚེ་འཕེལ་ལོ་
ཐོག་རྒྱས་སོགས་འཕྲིན་ལས་ཕྱིར། །རྟ་བདག་བརྒྱད་པོ་ཕྱོགས་མཚམས་ནས་བཞེངས་ཤིག།
འཁོར་ས་བར་པར་གནས་པའི་ཀླུ་ཆེན་བརྒྱད། །ཀླུ་ཕྲན་འབུམ་དང་བཅས་ནས་སྐུ་བཞེངས་
ཤིག །འཁོར་ས་ཐ་མར་གནོད་སྦྱིན་བྱེ་བ་དང༌། །ལྷ་སྲིན་སྡེ་བརྒྱད་ལ་སོགས་ཕོ་ཉའི་ཚོགས། །
མཚོན་ཆ་སྣ་ཚོགས་ཐོགས་ནས་སྐུ་བཞེངས་ཤིག །སྒྲུབ་མཆོག་དབུལ་ཕོངས་བསལ་བའི་
དོན་སླད་དུ། །གཞལ་མེད་ཕོ་བྲང་གནས་མཆོག་དམ་པ་ནས། །བདག་གིས་མོས་པས་བསྐྱེད་
པའི་གནས་འདི་རུ། །འཁོར་བཅས་རྟག་པར་འདིར་ནི་གཤེགས་སུ་གསོལ། །གཤེགས་ནས་
སྒྲུབ་མཆོག་བསམ་པ་བསྐྱང་དུ་གསོལ། །ཞེས་བརྗོད་དོ། །མགོན་པོ་ཀུན་གཤེགས་ནས། ཕྱི་འབྲང་གི་

བགེགས་བསྐྲད་པའི་བར་གཏོར་ཆོག་བཞིན་བྱ།
དོན་ཚན་གཉིས་པ་མཆོད་ནས་གཏོར་མ་འབུལ་བ་ཡང་གཏོར་ཆོག་བཞིན་བྱའོ། །
དེ་ནས་དོན་ཚན་གསུམ་པ་མཆོད་འབུལ་ནི། སྟོང་གསུམ་སྟོང་གི་འཇིག་རྟེན་ན། །ལྷ་རྫས་དགེ་བའི་
མཆོད་རྫས་ཀུན། །རྒྱལ་ཆེན་འཁོར་དང་བཅས་ལ་འབུལ། །ཐུགས་རྗེས་བརྩེར་དགོངས་
དངོས་གྲུབ་སྩོལ། །ཨོཾ་བཻ་ཤྲཱ་ཝ་ཎ་ས་པ་རི་ཝཱ་ར་བྷྱཿསརྦ་པཱུ་ཛ་མེ་གྷ་ནིརྱ་ཏ་ཡཱ་མི། དཀར་
གསུམ་འོ་མའི་རྒྱ་མཚོ་དང༌། །མངར་གསུམ་བུ་རམ་བདུད་རྩི་དང༌། །གཙང་བའི་གསེར་
སྐྱེམས་མཆོད་པར་འབུལ། །ཐུགས་རྗེས་བརྩེར་དགོངས་དངོས་གྲུབ་སྩོལ། །ཨོཾ་བཻ་ཤྲཱ་བ་ཎ་ས་
པ་རི་བཱ་ར་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མཱ་ཡེ་ཧཱུཾ། མནྡྷ་ར་དང་ཨུཏྤ་ལ། །པུ་རུ་
ཤ་ག་ཙམྤ་ཀ།མཉྫུ་ཤ་ཀ་ལི་ཤི་སོགས། །མེ་ཏོག་སྣ་ཚོགས་དབུ་ལ་འབུལ། །ཐུགས༴ པུཥྤེ༴ 
ཙནྡན་དཀར་དམར་ཨ་ཀ་རུ། །ག་བུར་འབྲས་དཀར་ཕྱེ་མ་དང༌། །ར་དཀར་འོ་མས་བྲན་པ་
སོགས། །སྣ་ཚོགས་བདུག་སྤོས་ཤངས་ལ་འབུལ། །ཐུགས༴ དྷུ་པེ༴ གསེར་སོགས་རིན་ཆེན་
སྣོད་ནང་དུ། །ཏིལ་དམར་མཆོག་གིས་ཡོངས་བཀང་སྟེ། །མར་མེ་ཉི་ཟླའི་བསྒྲག་ལ་སོགས། །
སྣང་གསལ་སྣ་ཚོགས་སྤྱན་ལ་འབུལ། །ཐུགས༴ ཨཱ་ལོ་ཀེ༴ རིན་ཆེན་སྣ་ཚོགས་སྣོད་ནང་དུ། །
ག་བུར་གུར་གུམ་བཟང་ལ་སོགས། །གཙང་མའི་ཆབ་ཀྱིས་བྲན་པ་དང༌། །དྲི་མཆོག་སྣ་
ཚོགས་སྐུ་ལ་འབུལ། །ཐུགས༴ གནྡྷེ༴ ནས་གྲོ་འབྲས་དང་སྲན་མ་དང༌། ཁྲེ་རྒོད་འབྲུ་སྣ་སྣ་
ཚོགས་དང༌། །ཤིང་ཐོག་རྣམ་པ་དུ་མ་དང༌། །ཟས་སྣ་སྣ་ཚོགས་ཞལ་དུ་འབུལ། །ཐུགས༴ ནཻ་
བེ་ཏྱ༴ རྔ་ཆེན་དྲིལ་བུ་ཅང་ཏེའུ་དང༌། །དུང་དང་གླིང་བུ་སྙན་པའི་སྒྲ། །རྣལ་འབྱོར་གདུང་བས་
འབོད་པའི་དབྱངས། །རོལ་མོ་སྣ་ཚོགས་སྙན་ལ་འབུལ། །ཐུགས༴ ཤཔྟ༴ གཏོར་ཆོག་ལྟར་བསྟོད་པ་
བསྡུས་པས་བསྟོད་དོ། །བདུན་པ་རྗེས་འབྲང་གི་གཏོར་མ་བསྔོ་བ་ནི་བར་འདིར་ཞལ་བཞི་པའི་གཏོར་བསྔོ་ནས་གཞི་བདག་
གཏོར་མའི་བར་རྣམས་དང་རྡོ་རྗེའི་གླུ་བཀྲ་ཤིས་སྨོན་ལམ་རྣམས་བྱའོ། །བརྒྱད་པ་ཐུགས་དམ་བསྐང་བ་ལ་གཉིས་ཀྱི། དཔལ་

ནག་པོ་ཆེན་པོའི་བསྐང་བ་ནི། སྐང་རྫས་རྣམས་སྔགས་དྲུག་ཕྱག་རྒྱ་དྲུག །ཏིང་ངེ་འཛིན་དྲུག་གིས་བྱིན་གྱིས་བརླབ་སྟེ། དེ་ཡང་
ཨོཾ་སརྦ་བི་ཤུདྡྷ་དྷརྨ་ཏེ་བཛྲ་སིདྡྷྱ་ཧཱུཾ། ཞེས་པས་སྦྱངས། ན་མཿ སརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱཿ
སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱཧཱ། ཞེས་པས་སྤེལ། ཨོཾ་ཨ་མྲྀ་ཏེ་ཧཱུཾ་ཕཊ། ཅེས་པས་
བདུད་རྩིར་བསྒྱུར། ཨོཾ་ཨ་ཀཱ་རོ་མུ་ཁཾ་སརྦ་དྷརྨ་ཎཾ་ཨ་དྱཱ་ནུཏྤནྣ་ཏྭད། ཨོཾ་ཨཱཿཧཱུཾ་ཕཊ་སྭཱཧཱ། ཞེས་པས་
འདོད་དོན་བསྒྲུབས། ན་མཿསརྦ་ཏ་ཐཱ་ག་ཏ་ཨ་བ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུཾ། ཞེས་པས་ཐོབ་པར་བྱས།
ཨོཾ་རུ་རུ་སྤུ་རུ་ཛྭ་ལ་ཏིཥྛ་སིདྡྷི་ལོ་ཙ་ནི་སརྦ་ཨརྠ་སཱ་དྷ་ནེ་སྭཱཧཱ། ཞེས་པས་མཉམ་པོར་ཐོབ་པར་བྱས། ཞེས་
ཏེ། དེ་དག་གི་དམིགས་པ་དང་ཕྱག་རྒྱ་སྤྱི་དང་འདྲའོ། །བདག་གི་བསམ་པའི་སྟོབས་དང་ནི། །དེ་བཞིན་
གཤེགས་པའི་སྦྱིན་སྟོབས་དང༌། །ཆོས་ཀྱི་དབྱིངས་ཀྱི་སྟོབས་རྣམས་ཀྱིས། །དོན་རྣམས་གང་
དག་བསམ་པ་ཀུན། །དེ་དག་ཐམས་ཅད་ཅི་རིགས་པ། །ཐོགས་པ་མེད་པར་འགྲུབ་གྱུར་ཅིག།
ཅེས་བདེན་སྟོབས་བརྗོད་ལ། དེ་ནས་འདི་སྐད་ཅེས་གྱེར་རོ། །ཧཱུཾ། དད་པ་དང་ནི་དམ་ཚིག་གིས། །ཚུར་
གཤེགས་དཔལ་ལྡན་ནག་པོ་ཆེ། །རྡོ་རྗེ་འཆང་གི་སྤྱན་སྔ་རུ། །ཇི་ལྟར་ཁས་བླངས་དམ་བཅས་
ལྟར། །བྱིན་གྱིས་བརླབས་པའི་གནས་འདི་རུ། །འཕྲིན་ལས་རྣམ་བཞི་སྒྲུབ་པའི་ཕྱིར། ཁས་
བླངས་དམ་བཅས་མ་གཡེལ་བར། །མཧཱ་ཀཱ་ལ་གཤེགས་སུ་གསོལ། །ཧཱུཾ་ཆོས་ཉིད་ངང་ལས་
མ་གཡོས་ཀྱང༌། །བསྟན་སྲུང་ཆོས་སྐྱོང་སྐུར་བསྟན་པ། །ནག་པོ་ཆེན་པོ་སྟོབས་པོ་ཆེ། །དུས་
ལ་བབ་ཀྱི་ལས་ལ་བྱོན། །ཧཱུཾ། ནག་པོ་ཆེན་པོ་འཁོར་བཅས་རྣམས། །འབར་བ་ཆེན་པོའི་
དཀྱིལ་འཁོར་འདིར། །དྲག་པོའི་ལས་ལ་སྤྱན་འདྲེན་ན། །བཞུགས་ནས་དགྲ་བགེགས་
བསྒྲལ་དུ་གསོལ། །ཧཱུཾ། དངོས་གྲུབ་རྣམ་གཉིས་སྩོལ་མཛད་པའི། །མཧཱ་ཀཱ་ལའི་ཐུགས་དམ་
བསྐང༌། །ལྷ་ཆེན་དཔལ་འབར་ཐུགས་དམ་བསྐང༌། །འཇིགས་བྱེད་ཆེན་པོའི༴ ལྷ་མཆོག་
ནག་པོའི་ཐུགས༴ གདུག་པ་ཚར་གཅོད༴ བསྟན་སྲུང་ཆེན་པོའི༴ ཁྱེད་ཀྱི་ཐུགས་དམ་བསྐང་
བའི་རྫས། །ལུག་ནག་རྒྱལ་མཚན་དག་གིས་བསྐང༌། །གཡབ་དར་ནག་པོས་ཐུགས༴ བདུད་

རྩི་སྨན་གྱིས༴ གྲི་རྒོད་སྙིང་གིས༴ ལུག་ནག་སྙིང་གིས༴ དམར་ནག་གཤོས་བུས༴ དམར་ཆེན་
ཨརྒྷས༴ ཚིལ་ཆེན་དུད་པས༴ རྟེན་གཏོར་ཆེན་པོས༴ རྒྱུན་གྱི་གཏོར་མས༴ འདོད་ཡོན་ཚོགས་
ཀྱིས་ཐུགས་དམ་བསྐང༌། །མཐུན་པའི་དམ་རྫས་འདི་དག་གིས། །ནག་པོ་ཆེན་པོ་འཁོར་
བཅས་ཀྱི། །ཐུགས་དམ་གཉན་པོ་སྐོང་གྱུར་ནས། །བདག་ཅག་རྣལ་འབྱོར་འཁོར་བཅས་ཀྱི། །
ནད་གདོན་གདུག་པ་ཞི་བར་མཛོད། །དཔལ་འབྱོར་སྙན་གྲགས་རྒྱས་པ་དང༌། །ཚེ་དང་
ལོངས་སྤྱོད་འཕེལ་བར་མཛོད། །མི་དང་མི་མིན་སྐྱེ་འགྲོ་རྣམས། །ཐམས་ཅད་མ་ལུས་དབང་
དུ་བསྡུས། །བསྟན་ལ་སྡང་བའི་དགྲ་བགེགས་རྣམས། །མངོན་སྤྱོད་དྲག་པོའི་བསྒྲལ་དུ་
གསོལ། །ཧཱུཾ། རྣམ་དག་ཚོགས་ཀྱི་གཏོར་མ་འདི། །ཏིང་འཛིན་སྔགས་དང་ཕྱག་རྒྱས་སྤེལ། །
མགོན་པོ་འཁོར་དང་བཅས་ལ་འབུལ། །ཐུགས་དམ་སྐོང་ལ་གཡར་དམ་མཛོད། །ཧཱུཾ།
མཛེས་པའི་སྤུ་སྡུག་མཁའ་ལྡིང་ལ། །བྱ་ནག་ལྕགས་ཀྱི་མཆུ་སྡེར་ཅན། །མགོན་པོ་འཁོར་དང་
བཅས་ལ་འབུལ། །ཐུགས་དམ་སྐོང་ལ་འཕྲིན་ལས་མཛོད། །ཧཱུཾ། རྟ་མཆོག་ནག་པོ་སྤྲིན་གྱི་
ཤུགས། །མྱུར་མགྱོགས་མཛེས་པའི་རྒྱན་དང་ལྡན། མགོན་པོ༴ ཐུགས་དམ༴ ཧཱུཾ། གཡག་རྒོད་
ལྕགས་རྨིག་ཁྲོ་ཆུའི་མིག །མཛེས་པའི་རྭ་དང་རྔ་ཡབ་ཅན། །མགོན་པོ༴ ཐུགས་དམ༴ ཧཱུཾ། ཁྱི་
ནག་དུང་གི་མཆེ་བ་ཅན། །སེང་གེའི་སྟོབས་ལྡན་རྔམ་ཞིང་རྒྱུག །མགོན་པོ༴ ཐུགས་དམ༴ ཧཱུཾ།
ལུག་ནག་ལྕགས་རུ་དར་གྱིས་བརྒྱན། །བདུད་ཀྱི་སྤུ་ནོར་མཛེས་པ་འདི། མགོན་པོ༴ ཐུགས་
དམ༴ ཧཱུཾ། མི་ནག་འགྱིང་པོ་རྫུ་འཕྲུལ་ཅན། །ལས་ལ་འཁོལ་བའི་སྟོབས་ལྡན་འདི། །མགོན་
པོ༴ ཐུགས་དམ༴ ཧཱུཾ། དཔལ་གྱི་ཞལ་ཟས་འབྲང་རྒྱས་མཆོག །རཀྟའི་ཐིག་ལེས་བརྒྱན་པ་
འདི། །མགོན་པོ༴ ཐུགས་དམ༴ རཀྟའི་ཡོན་ཆབ་རབ་བསྐྱིལ་བ། །སྲོག་རྩའི་ལམ་ནས་འདོན་
པ་འདི། །མགོན་པ༴ ཐུགས་དམ༴ ཧཱུཾ། གྲི་སྙིང་རྩ་ལག་མ་ཉམས་པ། །རིན་ཆེན་ལྔ་དང་སྨན་
གྱིས་བསྐང༌། །མགོན་པོ༴ ཐུགས་དམ༴ ཧཱུཾ། འབྲུ་བཅུད་སྟོང་གི་བཅུད་བསྡུས་པ། །གཟི་

བརྗིད་ཆེར་འབར་ལྔ་བསྐྱེད་ཆང༌། །མགོན་པོ༴ ཐུགས་དམ༴ ཧཱུཾ། མཉེན་དྲང་སྦ་སྙུག་རྩེ་རྒྱལ་
ལ། སྤུ་སྡུག་བྱ་ཡི་ཕོད་དང་བཅས། །མགོན་པོ༴ ཐུགས་དམ༴ ཧཱུཾ། ནམ་མཁའ་སྐུ་རྟེན་རྒྱང་བུ་
ལ། །འཕན་གདུགས་མཛེས་པས་བསྐོར་དང་བཅས། །མགོན་པོ༴ ཐུགས་དམ༴ རྣལ་འབྱོར་
བདག་གི་ཉམས་ཆགས་ཀུན། །སྐོང་གྱུར་དབང་དང་དངོས་གྲུབ་སྩོལ། །མཐུན་པའི་དམ་རྫས་
ཚང་བ་འདིས། །དཔལ་ལྡན་མགོན་པོའི་ཐུགས་དམ་བསྐང༌། ལེགས་ལྡན་ནག་པོའི༴ ཁྲག་
འཐུང་ཆེན་པོའི༴ མ་གཅིག་ལྷ་མོའི༴ ལས་མཁན་ནག་པོའི༴ བཀའ་སྡོད་ཕོ་ཉའི༴ ཁྱེད་ཀྱི་
ཐུགས་དམ་སྐོང་གྱུར་ནས། །བདག་ལ་དངོས་གྲུབ་རྣམ་གཉིས་སྩོལ། །དགྲ་དང་འབྱུང་པོ་
ཆོམ་ལ་ཕོབ། །ཧཱུཾ། རང་བཞིན་རྣམ་དག་དབྱིངས་ཉིད་ལས། །ཐུགས་རྗེ་ཆེན་པོའི་སྐུ་སྤྲུལ་པ། །
སྐྱེ་མེད་ངང་ལས་འཇིགས་བྱེད་སྐུ། །དཔལ་ལྡན་མགོན་པོའི་ཐུགས་དམ་བསྐང༌། །ཐུགས་
དམ་བསྐང་བའི་རྫས་མཆོག་ནི། །བདུད་ལུག་ནག་པོ་སྤྱི་དཀར་དང༌། །མཁའ་ལྡིང་ནག་པོ་
གསེར་མིག་དང༌། བདུད་རྩི་རྣམ་ལྔ་སྦྱར་བ་དང༌། །དམར་ཆེན་ཁྲག་གི་རྒྱ་མཚོ་དང༌། །དཔའ་
བོ་ཆང་གིས་ར་རོ་དང༌། །སྨན་རྣམས་སྦྱར་བའི་རིལ་བུ་དང༌། །རིན་ཆེན་སྣ་ལྔའི་ཕྱེ་མ་དང༌། །
ཞལ་ཟས་ཚོགས་ཀྱི་མཆོད་པ་དང༌། །དྲག་པོའི་བཤོས་བུ་ཟུར་གསུམ་དང༌། །ཤ་ཁྲག་དམར་
གྱི་གཏོར་མ་དང༌། །དར་མཚོན་སྣ་ལྔའི་མཆོད་པ་དང༌། །སྣ་ཚོགས་རོལ་མོའི་སྒྲ་དབྱངས་
འདིས། །དཔལ་ལྡན་མགོན་པོ་འཁོར་བཅས་མཆོད། །དགེས་པའི་དམ་རྫས་མཆོད་པ་འདིས། །
དཔལ་ལྡན་མགོན་པོའི་ཐུགས་དམ་བསྐང༌། །ཉམས་ཆགས་ཅི་བགྱིས་བཤགས་པར་བགྱི། །
སྔར་བྱས་ལེགས་པའི་བཏང་རག་གཏོང༌། །ད་བཅོལ་ལེགས་པའི་གསེར་སྐྱེམས་འདྲེན། །
དམ་རྫས་གསེར་སྐྱེམས་མཆོད་པ་འདིས། །དཔལ་ལྡན་མགོན་པོ་འཁོར་བཅས་ཀྱི། །ཐུགས་
དམ་གཉོན་པོ་བསྐང་བར་བགྱི། །སངས་རྒྱས་བསྟན་པ་བསྲུང་བའི་ཕྱིར། །ཆོས་སྐྱོང་མགོན་
པོའི་ཐུགས་དམ་བསྐང༌། །རྒྱལ་བའི་འཕྲིན་ལས་བསྒྲུབ་པའི་ཕྱིར། །ལེགས་ལྡན་ནག་པོའི༴ 

ལྷ་མིན་དམག་ཚོགས་གཡུལ་བཟློག་ཕྱིར། ལྷ་ཆེན་དཔལ་འབར༴ དམ་ཚིག་གཉེན་པོར་སྲུང་
བའི་ཕྱིར། །རྣལ་འབྱོར་དགྲ་ལྷའི༴ བཅོལ་བའི་འཕྲིན་ལས་སྒྲུབ་པའི་ཕྱིར། །རིག་འཛིན་སྲུང་
མའི༴ མྱུར་མགྱོགས་ཆོ་འཕྲུལ་སྟོན་པའི་ཕྱིར། །ཕོ་ཉ་ལས་མཁན༴ འདོད་ཡོན་མཆོད་པ་རྣམ་
ལྔ་དང༌། །ཛ་གད་བདུད་རྩིའི་རྒྱ་མཚོ་དང༌། །ལ་དུ་ལ་ཕུག་ཛམ་བུ་ཏི། །ཤ་ཁྲག་དམར་གྱི་
གཏོར་ཆེན་དང༌། །དགྲ་བགེགས་རྣམ་གཉིས་བསྒྲལ་བ་ཡི། །དོན་སྙིང་ནང་ཁྲོལ་དབང་པོ་ལྔ། །
རུས་པ་རྐང་ཀླད་ཚིལ་བུ་དང༌། །བྱ་རྒོད་མདའ་དང་དར་ནག་འཕན། གྲི་རྒོད་སྙིང་དང་ལུག་
ནག་སོགས། །ཚོགས་ཀྱི་མཆོད་པ་རྒྱ་ཆེན་འདིས། །མཆོད་དོ་མགོན་པོ་འཁོར་བཅས་མཆོད། །
བསྐང་ངོ་ཐུགས་དམ་གཉན་པོ་བསྐང༌། བྷྱོཿ དུས་གསུམ་སངས་རྒྱས་ཀུན་གྱི་ཡུམ། །ཨེ་ཀ་
ཛ་ཊིའི་ཐུགས་དམ་བསྐང༌། །དཔལ་ལྡན་ལྷ་མོ་འཁོར་བཅས་ལ། །ཐུགས་དམ་བསྐང་བའི་
དམ་རྫས་ནི། །གཏོར་ཆེན་ཤ་ཁྲག་དམར་གྱིས་བརྒྱན། །མི་དབང་འབྲས་བུ་སྨིན་པའི་ཤ།
ཤིང་ལོ་ས་ལ་མ་ལྷུང་དང༌། །བྱ་མོ་ནག་མོ་ལ་སོགས་ཏེ། །འདོད་པའི་དམ་རྫས་དཔག་མེད་
ཀྱིས། །མཆོད་དོ་འདོད་ཁམས་དབང་མོ་མཆོད། །བསྐང་ངོ་ལྷ་མོའི་ཐུགས་དམ་བསྐང༌། །
དགྲ་བགེགས་གནས་ནས་འགུགས་པའི་ཕྱིར། །ཕོ་ཉ་རྣམས་ཀྱི༴ དགྲ་བགེགས་ཟིལ་གྱིས་
གནོན་པའི་ཕྱིར། །གནམ་ལྕགས་ཁྱུང་གི༴ དགྲ་བགེགས་ཤ་ལ་རོལ་བའི་ཕྱིར། །བྱ་ནག་
ཚོགས་ཀྱི༴ དགྲ་ཁྲག་སྐོམ་དུ་འཐུང་བའི་ཕྱིར༴ ཁྱི་ནག་ཚོགས་ཀྱིས༴ དགྲ་བགེགས་སྲོག་རྩ་
གཅོད་པའི་ཕྱིར། །མི་ནག་ཚོགས་ཀྱིས༴ དགྲ་བོའི་བླ་ཕྱིར་འགྱེད་པའི་ཕྱིར། ལྕགས་སྤྱང་སྔོན་
མོས༴ ཁྱོད་ཀྱི་མཐུན་པའི་དམ་རྫས་ནི། །བཟའ་བ་ཤ་ཡི་རི་བོ་ལ། །བཏུང་བ་ཁྲག་གི་རྒྱ་
མཚོར་བསྐྱིལ། །དྲི་བསུར་དུད་པ་སྤྲིན་དུ་འཁྲིགས། །ནམ་མཁའི་དབྱིངས་དང་མཉམ་པ་
འདིས། །ཕོ་ཉ་ལས་མཁན་ཐུགས་དམ་བསྐང༌། །ཞི་རྒྱས་དབང་དྲག་འཕྲིན་ལས་བཞིས། །ཇི་
ལྟར་བཅོལ་བཞིན་གྲུབ་པར་མཛོད། །ཧཱུཾ། དཔལ་ལྡན་མགོན་པོ་འཁོར་བཅས་ཀྱི། །གཞན་

ཡང་དགྱེས་པའི་མཆོད་པ་ནི། །རི་རབ་གླིང་བཞི་གླིང་ཕྲན་བཅས། །རི་བདུན་རོལ་བའི་མཚོ་
བདུན་དང༌། །རིན་ཆེན་བདུན་དང་རིན་ཆེན་གཏེར། །སྐྱེ་འགྲོ་སེམས་ཅན་སྣ་ཚོགས་བཀོད།
ཁྱུང་ཆེན་གླང་པོ་མ་ཧེ་རྟ། །གསེར་གཡུ་མུ་ཏིག་བྱི་རུ་ཤེལ། །དར་ཟབ་གོས་དང་འབྲས་བུའི་
ཚོགས། །མི་ཟད་ལོངས་སྤྱོད་གཏེར་དང་ལྡན། །བཞེས་ཤིག་ཐུགས་དམ་སྐོང་བར་མཛོད། །
བསྟན་པ་གཉན་པོ་བསྲུང་བ་དང༌། །བསྒྲུབ་པའི་བར་ཆད་སེལ་བ་དང༌། །རྐྱེན་ངན་རྦོད་
གཏོང་མེད་པར་མཛོད། །ཧཱུཾ། ལྷ་ཆེན་དཔལ་འབར་མཐུ་མ་ཆུང༌། །མ་མོ་མཁའ་འགྲོ་བང་མ་
བུལ། །ཕོ་ཉ་ལས་མཁན་རྩལ་མ་ཞན། །དཔལ་འབར་མཧཱ་ཀཱ་ལ་ནི། ཁྲམ་ཁ་སྒྱུར་བའི་མཐུ་
བོ་ཆེ། །བདུད་ཁ་བསྒྱུར་བའི་ང་རོ་ཅན། །དོ་ནུབ་བཟློག་བསྒྱུར་དུས་ལ་བབ། །སྲིད་པའི་ཁྲམ་
ཁ་ད་བསྒྱུར་ཅིག །ལྷ་འདྲེའི་དམག་སྣ་དགྲ་ལ་དྲོངས། །གཞན་གྱི་བསམ་སྦྱོར་ངན་པ་དང༌། །
བྱད་ཁ་ཕུར་ཁ་གཏོང་བ་བཟློག །ཚེ་ཟོར་ཡུངས་ཟོར་འཕེན་པ་བཟློག །འབྱུང་པོའི་ཐོད་
ཟོར༴ གཤིན་རྗེའི་འཁོར་ལོ་བསྐོར་པ༴ བདུད་ཀྱི་ཁྲམ་ཁ་སྟོན་པ༴ མ་མོའི་ཁྲག་ཟོར་འཕེན་
པ༴ ཀླུ་ཡི་བྱད་དུ་བཅུག་པ༴ ཐེ་བྲང་བསྲིས་ལ་རྐུ་བ༴ མུ་སྟེགས་བར་ཆད་བྱེད་པ༴ རྒྱལ་པོའི་
སྨྱོ་འབོག་གཏོང་བ༴ ལྟས་ངན་བརྒྱད་ཅུ་རྩ་བཞི༴ ཡེ་འབྲོག་སུམ་བརྒྱ་དྲུག་ཅུ༴ རྨི་ལམ་ངན་
དང་མཚན་ལྟས་སྡིག །ནད་རིམས་གཞི་བརྒྱ་རྩ་བཞི༴ ལོ་སྐེག་ཟླ་སྐེག་ཞག་སྐེག༴ དྲང་སྲོང་
གཟའི་ཀི་ཀཾ༴ ཞང་ཞུང་རྩོ་མར་འཕེན་པ༴ སུམ་པའི་གླང་ཟོར་འཕེན་པ༴ བན་དྷེའི་སྔགས་
ཟོར་འཕེན་པ༴ བོན་པོའི་རྟ་ཟོར་འཕེན་པ༴ སྐྱེས་པའི་མདའ་ཟོར་འཕེན་པ༴ བུད་མེད་དམོད་
ཟོར༴ རླུང་གི་གཤེད་བཞི་མཆིས་པ་དང༌། །མོ་རྩིས་ངན་པ་ཐམས་ཅད༴ མཁའ་འགྲོ་མ་དང་
རོ་ལངས་དང༌། །རྒྱལ་སྲིན་བར་ཆད་བྱེད་པ༴ དེ་ལ་སོགས་པའི་གདུག་སེམས་རྣམས། །
ཐམས་ཅད་སྡང་བའི་དགྲ་ལ་བྷྱོཿ །ཐམས་ཅད་རྦོད་གཏོང་སྟེང་དུ་བྷྱོཿ །སྲིན་པོའི་གཟུགས་
ཀྱི་ནག་པོ་ཆེ། །དཀོན་མཆོག་གསུམ་གྱི་སྲུང་མ་ཁྱོད། །སྔོན་གྱི་དམ་བཅས་བཞིན་དུ་གྱིས། །

སྙིགས་མའི་དུས་འདིར་གནོད་བྱེད་པ། །འདི་དག་བསྟན་པའི་དགྲ་བོ་སྟེ། ཁ་ཁ་ཁཱ་ཧི་དགྲ་
ལ་རོལ། །གྲྀཧྞ་གྲྀཧྞ་དགྲ་བོ་བཟུང༌། །བནྡྷ་བནྡྷ་དགྲ་བོ་ཆིངས། །ཧ་ན་ཧ་ན་དགྲ་ལ་རྒྱོབ། །ད་
ཧ་ད་ཧ་དགྲ་བོ་བསྲེགས། །པ་ཙ་པ་ཙ་དགྲ་བོ་ཚོས། །དི་ན་མེ་ཀེ་དགྲ་བོ་སྒྲོལ། །མ་ར་མ་ར་
དགྲ་བོ་སོད། ཁྲག་གི་རྒྱུན་ཡང་འཐུང་བར་གྱིས། །དམ་ཉམས་དགྲ་ནི་མྱུར་དུ་སྒྲོལ། །རུས་པ་
ཀླད་པ་ནང་ཁྲོལ་ཟོ། །ཏིལ་འབྲུ་ཙམ་ཡང་མེད་པར་གྱིས། །ནག་པོ་ཆེན་པོ་འཁོར་དང་བཅས། །
དུས་ལ་བབ་པོ་འཕྲིན་ལས་མཛོད། །བདག་གིས་བཅོལ་བའི་ལས་རྣམས་ནི། །ད་ལྟ་ཉིད་དུ་
གྲུབ་པར་མཛོད། །
རྒྱལ་ཆེན་རྣམ་སྲས་ཀྱི་བསྐང་བ་ནི། བསྐང་རྫས་བྱིན་རླབས་གོང་བཞིན་བྱས་ལ། འདི་སྐད་ཅེས་གྱེར་རོ། །ཧཱུཾ་བཻ། རིན་
ཆེན་མང་སྤྲུལ་རྒྱལ་པོ་ཆེན་པོ་སྟེ། །བདེ་མཛད་སྲིད་གསུམ་འཕོངས་དང་རྒུད་པ་ལས། །མྱུར་
སྐྱོབ་དཔལ་འབར་བཀྲ་ཤིས་བདེ་སྟེར་བ། །མགོན་པོ་དངོས་གྲུབ་གཏེར་མཛོད་ཐུགས་དམ་
བསྐང༌། །གོས་སྔོན་ལུང་ཐང་འཕྲེང་བ་ཅང་ཤེས་རྟ། །འདོད་འཇོའི་བ་དང་གཏེར་བུམ་དཔག་
བསམ་ཤིང༌། །གསང་ཆེན་བྲིས་སྐུ་བལྟམས་པས་ཐུགས་དམ་བསྐང༌། །དོན་དམ་སྤྲོས་བྲལ་
སྐྱེ་འགག་གནས་གསུམ་བྲལ། །རྡོ་རྗེ་འཛིན་དང་རྒྱལ་པོ་ཆེན་པོ་ཡང༌། །ཏིང་འཛིན་འཇའ་
ཚོན་ལྟ་བུར་དུས་ཀུན་སྤྱོད། །ལྟ་སྤྱོད་སྒོམ་པ་བཟང་པོས་ཐུགས་དམ་བསྐང༌། །གསང་སྔགས་
བསྙེན་སྒྲུབ་ཐུན་མོང་ཁྱད་པར་དང༌། །སྐུ་དང་གསུང་ཐུགས་སྤྱི་དང་བྱེ་བྲག་གི །དམ་ཚིག་
གཙང་མ་དག་པ་ཅི་མཆིས་པས། །མགོན་པོ་འཁོར་དང་བཅས་པའི་ཐུགས་དམ་བསྐང༌། །
རྟག་གཏོར་རྒྱུན་གཏོར་དུས་གཏོར་གཉན་པོ་དང༌། །མཆོད་པ་ལྔ་དང་འདོད་ཡོན་རྣམ་ལྔ་
དང༌། །རིན་ཆེན་བདུན་དང་བཀྲ་ཤིས་རྫས་བརྒྱད་ཀྱིས། །མགོན་པོ་འཁོར་དང་བཅས་པའི་
ཐུགས་དམ་བསྐང༌། །ནས་འབྲས་གྲོ་སྲན་ཏིལ་དང་འབྲས་བུའི་ཚོགས། །ཛ་ཏི་གུར་གུམ་ག་
པུར་ཙནྡན་དང༌། །གླ་རྩི་དྲི་ལྔ་འབྲས་བུ་ལྔ་དང་ནི། །བྱ་གྲི་སེང་གྲི་ཧ་ས་དེ་བ་དང༌། །ཀརྞི་ཀ་

དང་སྨན་མཆོག་རྣམ་ལྔ་དང༌། །ཆུ་ཡི་སྙིང་པོ་ལན་ཚྭ་རྩི་ཐོག་དང༌། །ཤིང་ཐོག་སྦྲང་རྩི་ཏིལ་
མར་བུ་རམ་བཅས། །སྨན་ལྔ་སྙིང་པོ་ལྔ་ཡིས་ཐུགས་དམ་བསྐང༌། །ལུས་འཕགས་པོ་དང་
འཛམ་གླིང་བ་གླང་སྤྱོད། །སྒྲ་མི་སྙན་དང་གླིང་ཕྲན་བརྒྱད་པོ་ཡང༌། །རི་རབ་ཉི་ཟླ་ཀུན་བཟང་
མཆོད་པས་སྤྲས། །མགོན་པོ་འཁོར་དང་བཅས་པའི་ཐུགས་དམ་བསྐང༌། །ཐུགས་དམ་གཉན་
པོ་དབྱིངས་སུ་བསྐོང་གྱུར་ཅིག །བདག་ཅག་སྒྲུབ་པ་པོ་ལ་དངོས་སྒྲུབ་སྩོལ། །བཻ། མགོན་པོ་
གནས་བསྲུངས་འཁོར་བཅས་ལ། །དངོས་སུ་འབྱོར་དང་ཡིད་ཀྱིས་སྤྲུལ། །སྔགས་དང་ཏིང་
འཛིན་ལས་བྱུང་བའི། །ཀུན་བཟང་མཆོད་སྤྲིན་རྒྱ་མཚོས་མཆོད། །མཆོད་ཡོན་ཞབས་གསིལ་
མེ་ཏོག་སྤོས། །མར་མེ་དྲི་བཟང་ཞལ་ཟས་མཆོག །ཟག་མེད་བདེ་བསྐྱེད་ཉེར་སྤྱོད་རྣམས། །
འཇིག་རྟེན་མཐའ་དག་བཀང་ནས་འབུལ། །པི་ཝཾ་གླིང་བུ་ཟངས་དུང་དང༌། །དུང་དང་རྫ་
རྔ་རྔ་བོ་ཆེ། །རོལ་མོའི་ཁྱད་པར་སྟོང་ཕྲག་བཅུ། །སྙན་པ་སྒྲ་ཡིས་རབ་ཏུ་མཆོད། །དགེ་བའི་
སྟོབས་ལས་འཁྲུངས་པ་ཡི། །དཔག་བསམ་ཤིང་ལས་བྱུང་གྱུར་པ། །ལྷ་རྫས་ཡོ་བྱད་མ་ལུས་
རྣམས། །བློ་ཡིས་བླངས་ནས་འབུལ་བར་བགྱི། །འཁོར་ལོ་ལ་སོགས་རིན་ཆེན་བདུན། །རྒྱལ་
ཆེན་འཁོར་དང་བཅས་ལ་འབུལ། །གདུགས་སོགས་བཀྲ་ཤིས་བརྒྱད་པོ་ཡང༌། །གནས་
བསྲུངས་འཁོར་དང་བཅས་ལ་འབུལ། །གཟུགས་སོགས་འདོད་པའི་ཡོན་ཏན་ལྔ། །རལ་
གྲི་ལ་སོགས་གྲུབ་པའི་རྫས། །གྲུབ་པ་ཉི་ཤུ་རྩ་བདུན་ཡང༌། །རྒྱལ་ཆེན་ཐུགས་དགོངས་
རྫོགས་ཕྱིར་འབུལ། །དཀོན་མཆོག་གསུམ་གྱི་བདེན་པ་དང༌། །གསང་སྔགས་རིག་སྔགས་
མཐུ་སྟོབས་དང༌། །ཆོས་དབྱིངས་རྣམ་དག་བྱིན་རླབས་ཀྱིས། །གཏོར་མ་འདི་ནི་ལྷ་རྫས་ཀྱི། །
བདུད་རྩི་ལ་སོགས་ལོངས་སྤྱོད་ཀྱིས། །ཟག་མེད་བདེ་བ་བསྐྱེད་ནུས་པའི། །ངལ་བསོས་
འཁོར་བཅས་སྤྱན་ལམ་དུ། །ནམ་མཁའ་གང་བར་འབྱུང་གྱུར་ཅིག ཁྱེད་ལ་བཀྲེས་པ་མི་
མངའ་ཡང༌། །ཟག་མེད་བདེ་བ་རྒྱས་པའི་རྒྱུ། །རྣལ་འབྱོར་བདག་གི་དོན་སླད་དུ། །དམིགས་

མེད་ཚུལ་གྱིས་བཞེས་སུ་གསོལ། །ལྷ་མིན་གཡུལ་ལས་རྒྱལ་བྱེད་པའི། །ནོར་བུའི་ཏོག་
འབར་བ་དན་གཡོ། །རྒྱལ་མཚན་འདི་འབུལ་བདུད་དཔུང་གི །དགྲ་ལས་རྒྱལ་བར་མཛད་
དུ་གསོལ། །རིན་ཆེན་བདུན་ལས་གྲུབ་པའི་གཞལ་མེད་ཁང༌། །སྣ་ཚོགས་ན་བཟའི་ཁྱད་
པར་མཐའ་ཡས་པ། ཁ་དོག་མཛེས་པའི་རྒྱན་འཕྲེང་དུ་མ་དང༌། །རྟ་མཆོག་རིན་ཆེན་ལྟ་བུ་
འདི་དང་ནི། །དཀར་སེར་དམར་དང་འཚལ་ལུ་ཞུར་ཡོད་དང༌། །ངང་པ་འོལ་པ་ལ་སོགས་སྣ་
ཚོགས་འདི། །རྒྱལ་ཆེན་འཁོར་དང་བཅས་ལ་འབུལ་བར་བགྱི། །འདོད་འཇོའི་བ་དང་ནོར་བུ་
དཔག་བསམ་ཤིང༌། །བུམ་བཟང་མ་རྨོས་འཁྲུངས་པའི་ལོ་ཐོག་དང༌། ཁྲུས་རྫིང་སྨན་ལྗོངས་
སྐྱེས་མོས་ཚལ་ལ་སོགས། །མཆོད་རྫས་ཡིད་འོང་ཐམས་ཅད་འབུལ་བར་བགྱི། །ཞོལ་ཆེན་
གཡག་འདི་ཁྱེད་ལ་འབུལ་བར་བགྱི། །ལུག་གི་ཁྱུ་འདིའང་ཁྱེད་ཀྱི་འབྲོག་ཏུ་འབུལ། །སྲ་
བརྟན་མཛེས་པའི་གོ་ཆ་སྣ་ཚོགས་འདི། །མི་ཤིགས་རྡོ་རྗེར་བྱིན་གྱིས་བརླབས་ནས་འབུལ། །
འཁྲུལ་འཁོར་མདའ་དང་སྟོབས་ཆེན་མེ་མདའ་དང༌། །འབིགས་བྱེད་མདུང་དང་གཅོད་བྱེད་
འཁོར་ལོ་དང༌། །འཕང་མདུང་ལ་སོགས་སྣ་ཚོགས་མཚོན་ཆ་རྣམས། །ཡེ་ཤེས་མཆོག་ཏུ་བྱིན་
གྱིས་བརླབས་ནས་འབུལ། །རིན་ཆེན་རྒྱུ་ལས་མཁས་པས་ལེགས་སྦྱངས་ཤིང༌། །རྣོ་ངར་
རྩལ་དང་ལྡན་པའི་རལ་གྲི་འདི། །རྒྱལ་ཆེན་འཁོར་དང་བཅས་ལ་འབུལ་བར་བགྱི། །བསྟན་
པའི་དགྲ་རྣམས་གཞོམ་ཕྱིར་བཞེས་སུ་གསོལ། །གསེར་དངུལ་གོས་དར་ཇ་རས་སྟག་གཟིག་
དང༌། །སྣམ་བུ་ཤ་མར་ཀ་ར་བུ་རམ་དང༌། །སྤྱན་གཟིགས་ཡོ་བྱད་རྣམ་པ་སྣ་ཚོགས་ཀྱང༌། །
རྒྱལ་ཆེན་འཁོར་དང་བཅས་ལ་འབུལ་བར་བགྱི། །མགོན་པོ་ཁྱེད་ལ་འཕོངས་པ་མི་མངའ་
ཡང༌། །བདག་སོགས་སེམས་ཅན་རྣམས་ཀྱི་དོན་སླད་དུ། །བཞེས་ནས་འགྲོ་བའི་འདོད་དོན་
སྒྲུབ་པ་དང༌། །སངས་རྒྱས་བསྟན་པ་བསྲུང་བར་མཛད་དུ་གསོལ། །
དགུ་པ་བཤགས་པ་ལ། དཔལ་མགོན་པོ་འཁོར་བཅས་ཀྱི་བཤགས་པ་ནི། དཔལ་ལྡན་མགོན་པོ་འཁོར་

བཅས་ལ། །ཞུ་ཞིང་གསོལ་བ་གདབ་པ་ནི། །བདག་ནི་ལས་དང་ཉོན་མོངས་དང༌། །མི་ཤེས་
པ་ལས་བག་མེད་དང༌། །མ་གུས་སྙོམས་ལས་དབང་གྱུར་པས། །རང་བཞིན་དང་ནི་བཅས་པ་
ཡི། ཁ་ན་མ་ཐོ་བགྱིས་པ་དང༌། །དམ་ཚིག་མི་ལྡན་ཚོགས་འདྲེས་དང༌། །སྤྱོད་ལམ་གཅིག་ཏུ་
གྱུར་པ་དང༌། །བསྙེན་པ་སྒྲུབ་ལ་མ་བརྩོན་དང༌། །སྲུང་མ་ཁྱད་པར་ཅན་རྣམས་ཁྱེད། །དུས་
སུ་མ་མཆོད་མ་གསོལ་བའི། །དབང་གི་སྐུ་གསུང་ཐུགས་རྣམས་ཀྱི། །དམ་ཚིག་ཉམས་ཆགས་
གྱུར་པ་ཡི། ཁྱེད་རྣམས་ཐུགས་དང་འགལ་གྱུར་པ། །ཐམས་ཅད་སྤྲོས་མེད་མི་རྟོག་པའི། །
དབྱིངས་ནས་མཐུ་སྟོབས་ཐུགས་རྗེ་ཡིས། །དབང་ཕྱུག་དམ་པ་ཁྱེད་རྣམས་ལ། །མཐོལ་ཞིང་
བཤགས་སོ་བཟོད་པར་གསོལ། །མཁའ་ལ་སྤྲིན་ནི་དེངས་པ་དང༌། །རྒྱ་མཚོའི་རླབས་ནི་ཞི་
བ་ལྟར། །ནོངས་དང་ཆགས་ཉམས་མེད་གྱུར་ཅིག །ཞི་ཞིང་རབ་ཏུ་ཞི་གྱུར་ཅིག །སྔགས་དང་
ཕྱག་རྒྱ་ཏིང་འཛིན་གྱིས། །བྱིན་གྱིས་བརླབས་པའི་མཆོད་གཏོར་དང༌། །རྟ་མཆོག་རྒྱན་གྱིས་
བརྒྱན་པ་དང༌། །ཚོགས་ཀྱི་འཁོར་ལོ་བཅས་པ་འདི། །དཔལ་མགོན་ཁྱད་པར་ཅན་རྣམས་
ཀྱི། ཁྱེད་ཀྱི་ཐུགས་དམ་བསྐོངས་གྱུར་ཅིག །བཞེད་འགྲུབ་རེ་བ་རྫོགས་གྱུར་ཅིག །དེ་ལྟར་
གྱུར་ནས་བདག་ཅག་གི །སྔོན་གྱི་ལས་ལས་གྱུར་པ་དང༌། །འཕྲལ་གྱི་རྐྱེན་ལས་གྱུར་པ་ཡི། །
ནད་དང་བར་དུ་གཅོད་པ་ཀུན། །ཐམས་ཅད་བཟློག་པར་མཛད་དུ་གསོལ། །ཚེ་དང་དཔལ་
དང་འབྱོར་པ་དང༌། །དབང་ཕྱུག་དམ་པ་ཐམས་ཅད་ཀུན། །ཕུན་སུམ་ཚོགས་པར་མཛད་དུ་
གསོལ། །འཇིག་རྟེན་འཇིག་རྟེན་འདས་པ་ཡི། །དངོས་གྲུབ་ཐམས་ཅད་སྩལ་དུ་གསོལ། ཁྱེད་
ཐུགས་གསང་བ་དམ་པའི་མཛོད། །དགྱེས་པ་ཆེན་པོའི་སྒོ་ཕྱེ་ནས། །དངོས་གྲུབ་བྱིན་རླབས་
བདུད་རྩི་ཡི། །ཆར་གྱིས་བདག་རྒྱུད་གཏམས་པར་མཛོད། །བྷྱོཿ འགྲོ་བའི་དོན་དུ་སྐུ་མཆོག་
འཇིགས་པ་ལས། །ང་རྒྱལ་དྲེགས་པ་མཐའ་དག་འདུལ་མཛད་ཅིང༌། །མ་ལུས་གསལ་བར་
ཁྱབ་པར་མཛད་པ་ཡི། །ཡོན་ཏན་རྫོགས་པའི་སྐུ་ལ་ཕྱག་འཚལ་ལོ། །འདའ་དཀའ་དམ་ཚིག་

གཏན་ནས་གཉེར་མཛད་པ། །སྤྱི་དང་དམ་ཚིག་ལྷག་པའི་དམ་ཚིག་དང༌། །བསྲུང་བར་དམ་
བཅས་སྐུའི་དམ་ཚིག་རྣམས། །དམ་བཅས་བཀའ་ལས་འདའ་རྒྱུ་མ་ལགས་ན། །སྐུའི་དམ་
ཚིག་ཚུལ་བཞིན་མ་བརྟགས་ཏེ། ཁམས་གསུམ་ཁྱབ་པའི་སྐུ་ལ་བཟོད་པར་གསོལ། །ཧཱུཾ་རྣལ་
འབྱོར་བདག་ཅག་འདིར་འདུས་གདུང་སོབ་རྣམས། །སྤྱི་དང་ཁྱད་པར་དམ་ཚིག་མི་གཏོང་
ཡང༌། །ཀློང་དུ་མ་གྱུར་རྩལ་ཤུགས་ཆུང་བ་དང༌། །འདུ་ཤེས་ཆུང་བའི་སྐྱོན་རྣམས་ཅི་མཆིས་
པ། །མ་གཅིག་ལྷ་མོའི་སྐུ་ལ་བཟོད་པར་གསོལ། །ཧཱུཾ་ཐུགས་རྗེས་ངེས་པར་གཟིགས་པའི་ལྷ་
མོ་ལ། །དམ་རྫས་ཚང་བའི་མཆོད་པ་མ་བཤམས་ཏེ། །ཕངས་སེམས་དབང་གིས་མཆོད་པའི་
རྒྱུ་ཆུང་བ། །རྫོང་མོ་དཀའ་བཟློག་སྐུ་ལ་བཟོད་པར་གསོལ། །ཧཱུཾ་བུ་ཡི་ཚུལ་གྱིས་རྒྱུན་གྱི་དམ་
ཚིག་ལས། །ལེ་ལོ་གཉིད་དང་བྲེ་མོ་གཏམ་ལ་སོགས། །ཐུགས་དང་འགལ་བར་གྱུར་པ་ཅི་
མཆིས་པ། །ཐུགས་རྗེ་ཆེན་པོས་ཚངས་པར་སྩལ་དུ་གསོལ། །ཧཱུཾ་རྣལ་འབྱོར་གང་ཞིག་དམ་
ཚིག་འཛིན་པ་རྣམས། །མ་ཡི་ཚུལ་དུ་ཐམས་ཅད་བསྲུང་བ་དང༌། །ཞེ་སྡང་གདུག་པའི་དགྲ་
བགེགས་གང་བྱུང་བར། །མ་གཅིག་ཐུགས་རྗེ་ལྡན་པ་དེར་འབྱུང་ཞིང༌། །དྲག་ཤུལ་དབང་
དང་མངོན་སྤྱོད་འཕྲིན་ལས་ཀྱིས། །ཇི་ལྟར་མཚམས་པ་བཞིན་དུ་འཕྲིན་ལས་མཛོད། །
དེ་ནས་རྒྱལ་ཆེན་རྣམ་སྲས་ལ་བཤགས་པ་འབུལ་བ་ནི། ཧཱུཾ་རྡོ་རྗེ་འཆང་དང་ཕྱག་ན་རྡོ་རྗེ་དང༌། །ཆོས་
ཀྱི་རྡོ་རྗེ་འགྲོ་བཟང་སྙིང་པོ་དང༌། །རིན་ཆེན་རྡོ་རྗེ་ཁ་ཆེ་དགོན་པ་བ། །ཟངས་དཀར་ལོ་ཙཱ་
གཡོར་པོ་ཇོ་སྟོན་དང༌། །བུ་ཅེར་བསོད་རིན་འཇིད་པུ་པདྨ་པ། །སྟག་པ་ཇོ་བཟང་ཁྲོ་ཕུ་ལོ་ཙཱ་
བ། །བྱང་ཆུབ་དཔལ་དང་གཙང་པ་དབང་ཕྱུག་གྲགས། །མཁས་པ་བྱང་གྲགས་མཁན་ཆེན་
དྭངས་མ་བ། །དུས་གསུམ་སངས་རྒྱས་ཀུན་མཁྱེན་ཇོ་ནང་བ། །ར་སྟོན་རིན་རྒྱམ་ང་བ་སྟོན་
རིན་ཆེན་དཔལ། །བསོད་ནམས་གྲགས་དཔལ་བསོད་ནམས་རིན་ཆེན་དང༌། །རྒྱལ་བ་ཕྱག་
ན་ཀུན་དགའ་བློ་གྲོས་དང༌། །ཀུན་དགའ་རྒྱལ་མཚན་བྱང་ཆུབ་དཔལ་ལྡན་དང༌། །ཤེས་རབ་

དོན་གྲུབ་རབ་འབྱམས་ཆོས་རིན་དང༌། །ཆོས་ཀྱི་སེང་གེ་སངས་རྒྱས་ཡེ་ཤེས་དང༌། །བྱམས་
པ་ལྷུན་གྲུབ་རྩ་བའི་བླ་མ་སྟེ། །བརྒྱུད་ལྡན་བླ་མ་ཐམས་ཅད་དགོངས་སུ་གསོལ། །ཡི་དམ་
དཀྱིལ་འཁོར་ལྷ་ཚོགས་ཐམས་ཅད་དང༌། །གཟི་བརྗིད་མཐའ་ཡས་རྒྱལ་ཆེན་རྣམ་ཐོས་སྲས། །
འཁོར་བཅས་བརྩེ་བས་བདག་ལ་དགོངས་སུ་གསོལ། །རྒྱལ་པོ་ཁྱོད་ཀྱི་སྐུ་གསུང་ཐུགས་
དང་ནི། །སྤང་དང་བླང་བའི་དམ་ཚིག་སྲུང་མཚམས་ལས། །རྣལ་འབྱོར་མི་བརྩོན་དབང་གིས་
འདས་སྲིད་ན། །བཟོད་པར་བཞེས་ཤིང་བུ་བཞིན་སྐྱང་དུ་གསོལ། །དང་པོ་སྤང་བར་བྱ་བའི་
དམ་ཚིག་ལས། །རོ་ལ་འཇུས་ཤིང་རོ་གོས་གྱོན་པ་དང༌། །རྟ་ནག་ཞོན་ཞིང་རེ་ནག་བཏིང་པ་
དང༌། །ཞྭ་ནག་གོས་ནག་གྱོན་པ་མཐོལ་ལོ་བཤགས། །རྟ་བོང་ཤ་ཁྲག་ཟོས་ཤིང་འཐུངས་
པ་དང༌། །ཡུག་མོས་སྦྱར་བའི་ཁ་ཟས་ཟོས་པ་དང༌། །གས་ཤིང་ཆག་པའི་ནང་དུ་ལྟོ་ཟོས་
པ། །རྒྱལ་ཆེན་ཁྱེད་ཀྱི་སྐུ་ལ་བཟོད་པར་གསོལ། །དང་དུ་བླང་བའི་དམ་ཚིག་ལས་འདས་
ཏེ། །བསྙེན་པ་མ་ཐེངས་གནད་ལ་བོར་བ་དང༌། །སྦྱིན་པ་མ་བཏང་འདོད་ཆེན་ནོར་བླངས་
དང༌། །དུས་སུ་མཆོད་གཏོར་མ་བྱས་མཐོལ་ལོ་བཤགས། ཁྱེད་ཀྱི་རྟེན་མཆོག་འཆང་བར་
དམ་བཅས་ནས། །ཕྱི་ནང་གསང་བའི་རྟེན་གསུམ་མ་རྙེད་དང༌། །{བཅེད་[རྙེད་]ཀྱང་ལུས་
ལ་མ་བཅངས་བྲལ་བ་དང༌། །ལུང་ཐང་འཕྲེང་བ་མ་བགྲང་མཐོལ་ལོ་བཤགས། །མདོར་
ན་ཆོས་སྐྱོང་ཁྱེད་ཀྱི་དམ་ཚིག་དང༌། །འགལ་ཞིང་ཉམས་པར་གྱུར་པ་ཅི་མཆིས་པ། །གནོད་
སྦྱིན་ཁྱེད་ལ་བཟོད་པར་གསོལ་ལགས་ཀྱིས། །ཚངས་པར་སྩལ་ནས་སྒྲུབ་མཆོག་བསྐྱང་
དུ་གསོལ། །རྒྱལ་ཆེན་རྣམ་མང་ཐོས་དང་ནོར་མང་ལྡན། །གསེར་རི་ལྷུན་པོ་ལྟ་བུར་བརྗིད་
ཆགས་པའི། །སྤྲིན་བྲལ་ཉི་མ་སྟོང་གི་གཟི་ལྡན་པ། །འདོད་དགུའི་ཆར་འབེབས་དེ་ལ་ཕྱག་
འཚལ་ལོ། །མཁའ་ཁྱབ་ཡིད་འོང་ལྷ་རྫས་དངོས་ཀུན་དང༌། །བཀའ་འབངས་བྲན་སླད་རང་
ལུས་ཉེར་སྡོགས་བཅས། །མ་ཆགས་མ་ཞུམ་ཟབ་དང་རྒྱ་ཆེའི་ཕྱིར། །དགོངས་ཆེན་སྒྲུབ་ཕྱིར་

དགེ་ཚོགས་རྒྱ་མཚོས་མཆོད། །རང་གི་རྒྱུ་སྔོན་མ་བསགས་འབྲས་འདོད་དང༌། །དོན་མེད་
དོན་ལོག་ཅུང་ཟད་དོན་གྱི་ཕྱིར། །ཧ་ཅང་འདོད་ཆེན་བསྐྱེད་དང་ཆོག་མི་ཤེས། །བསམ་སྦྱོར་
ནོངས་པ་གང་བགྱིས་མཐོལ་ལོ་བཤགས། །ལྷ་ཀླུ་མི་རྣམས་འཇིགས་དང་འཕོངས་པ་ལས། །
མྱུར་སྐྱོབ་འཇིག་རྟེན་སྐྱོང་རྒྱལ་འཇིག་རྟེན་ལས། །ཀུན་བསྒྲལ་ཀུན་ལ་ཕན་ཕྱིར་བདེ་སྟེར་
བ། །འཕྲིན་ལས་རྒྱུན་ཆད་མེད་ལ་རྗེས་ཡི་རང་། །སྣ་ཚོགས་ཡ་ང་འཇིགས་དང་མགོན་མེད་
དང༌། །སྡིག་སྡུག་བྲེལ་འཕོངས་རྒྱལ་གཟིར་སྐལ་ངན་རྣམས། །དབུགས་དབྱུང་སླད་དུ་ཐུགས་
གསུང་སྐུ་མཆོག་དང༌། །ཉི་ཟླ་ནེའུ་ལེ་རྒྱལ་མཚན་རྣམ་རོལ་སྐུ། ཁྱོད་སྐུ་ཁྲོ་དང་འཛུམ་དང་
བརྗིད་མཛེས་འགྱིད། །སྒེག་དུལ་བརྟན་འཇིགས་དཔའ་བོའི་གར་དགུ་ཡིས། །མི་བསྲུན་ཚར་
གཅོད་སྐལ་ལྡན་རྗེས་འཛིན་ཕྱིར། །བསྐལ་བརྒྱར་མྱ་ངན་མི་འདའ་བདག་གསོལ་འདེབས། །
དེ་ལྟར་འགྲོ་སྐྱོབ་ཁྱོད་ལ་འགྲོ་བརྟེན་སླད། །ལྷ་མཆོག་ལྷག་པའི་ལྷར་བཟུང་དབང་བསྐུར་
བས། །བདག་སོགས་མགོན་མེད་མགོན་མཛད་རྟག་ཏུ་ཡང༌། །ཤེས་རབ་ཐུགས་རྗེས་མི་
བསྙེལ་མི་གཏོང་ཤོག །
བཅུ་པ་བསྟོད་པ་ལས། དང་པོ་ཡི་དམ་འཁོར་དང་བཅས་པ་ལ་བསྟོད་པ་ནི། ཧཱུཾ་གང་ཐུགས་མཉམ་པ་ཉིད་
ལས་མ་གཡོས་ཀྱང༌། །ཐུགས་རྗེ་ཆེན་པོས་གདུག་པའི་ཚོགས་འདུལ་ཕྱིར། །རབ་ཁྲོས་
འཇིགས་སུ་རུང་བའི་སྐུར་སྟོན་པ། ཁྲོ་བོའི་དབང་པོ་རྡོ་རྗེ་ཤུགས་ལ་འདུད། །འཇིགས་དུས་
བསྐལ་པའི་མེ་ལྟར་རབ་འབར་ཞིང༌། །འབྱུང་པོའི་དབང་པོ་ཞབས་ཀྱི་འོག་ཏུ་བརྫིས། ཁྲོ་
རྒྱལ་རྣམས་ལ་སོ་སོར་བཀའ་སྩོལ་བ། །ཉི་མ་བྱེ་བའི་འོད་ལྡན་ཁྱོད་ལ་འདུད། །སྟེང་དང་
འོག་གི་བགེགས་ཀུན་འཇོམས་མཛད་པ། །གཙུག་གཏོར་གནོད་མཛེས་རྒྱལ་པོ་ལྗང་སྔོན་
མདོག ། འཇིགས་པའི་མཚོན་ཆས་བདུད་རྣམས་ཕྱེ་མར་རློག །ཧ་ཧའི་གད་རྒྱང་ཅན་ལ་ཕྱག་
འཚལ་ལོ། །ཤར་དང་ཤར་ལྷོར་བདུད་ཀྱི་ཚོགས་འཇོམས་པ། །བགེགས་དགྲ་དབྱུག་པ་སྔོན་

པོ་འཇིགས་པའི་གཟུགས། །ཆར་སྤྲིན་མདོག་ཅན་ལྗགས་འདྲིལ་མཆེ་བ་གཙིགས། །སྡང་
མིག་མེ་ལྟར་འབར་ལ་ཕྱག་འཚལ་ལོ། །ལྷོ་དང་བདེན་བྲལ་མཚམས་སུ་བགེགས་འཇོམས་
པ། །རྨུགས་བྱེད་འདོད་པའི་རྒྱལ་པོ་མེར་ལྟར་འབར། །སྐད་ཅིག་ཙམ་གྱིས་བགེགས་ཀུན་
ཐལ་བར་བརློག །མི་ཟད་ཉི་མའི་གཟི་ལ་ཕྱག་འཚལ་ལོ། །བྱང་དང་དབང་ལྡན་མཚམས་
སུ་གནས་པའི་བགེགས། །མ་ལུས་རྩད་ནས་གཅོད་མཛད་ཁྲོ་བོའི་རྒྱལ། །པདྨ་མཐར་བྱེད་
རབ་བརྗེད་མི་གཡོ་མགོན། །གངས་རི་ལྟ་བུར་བརྗིད་ལ་ཕྱག་འཚལ་ལོ། །ནུབ་དང་རླུང་དུ་
བགེགས་ཀུན་ཚར་གཅོད་པ། །གཤིན་རྗེ་མཐར་བྱེད་ཁྲོ་རྒྱལ་སྟོབས་པོ་ཆེ། །གསེར་གྱི་རི་
ལྟར་རབ་བརྗིད་འཇིགས་པའི་སྐུ། །འོད་སྟོང་འབར་བའི་ཞབས་ལ་ཕྱག་འཚལ་ལོ། །ཟད་
པར་སྟོང་པ་རླུང་མེ་ཆུ་ས་ཡི། །རྣལ་འབྱོར་གྲུབ་པ་གཟུགས་དང་གཟུགས་མེད་གཞན། །
སེམས་ལ་དབང་བསྒྱུར་སྣང་བ་རྒྱས་མཛད་པ། ཁམས་ལྔ་གྲུབ་པའི་ཞབས་ལ་ཕྱག་འཚལ་
ལོ། །ཚངས་པ་ཁྱབ་འཇུག་བདེན་བྲལ་རླུང་གི་ལྷ། །གཤིན་རྗེ་མེ་ལྷ་རྒྱ་མཚོ་དབང་ལྡན་དང༌། །
དབང་པོ་གནོད་སྦྱིན་མཚོན་ཆ་བཞོན་པར་ལྡན། །ཕྱོགས་བཅུ་སྐྱོང་མཛད་གཞན་ལ་ཕྱག་
འཚལ་ལོ། །སྒྲ་གཅན་དུས་མེ་ཟླ་བ་ཉི་མ་དང༌། །ཟླ་སྐྱེས་བཀྲ་ཤིས་དཀར་པོ་ལྷ་ཡི་བླ། །ཀེ་ཏུ་
ཉི་མའི་བུ་ཅན་གཟི་བརྗིད་ཆེ། །མཐུ་རྩལ་རྫུ་འཕྲུལ་ལྡན་ལ་ཕྱག་འཚལ་ལོ། །ཀླུ་རྒྱལ་རྒྱལ་
བ་རྣམ་རྒྱལ་སྟོབས་ཀྱི་རྒྱུ། །པདྨ་ནོར་རྒྱས་དུང་སྐྱོང་མཐའ་ཡས་དང༌། །རིགས་ལྡན་འཇོག་པོ་
དང་ནི་པདྨ་ཆེ། །མཐུ་ལྡན་ཀླུ་ཆེན་གཞན་ལ༴ འབྱུང་པོའི་ཚོགས་གཞན་རོ་ལངས་གྲུལ་བུམ་
ཆེ། །མིའམ་ཅི་དང་དེ་བཞིན་སྐྱེས་བུའམ་ཅི། །དྲི་ཟ་འབྱུང་པོ་སྲིན་པོ་ཡི་དྭགས་ཆེ། །བརྗེད་
བྱེད་མཁའ་ལྡིང་མཆོག་ལ༴ ཀླུ་དང་འབྱུང་པོ་སོགས་དང༌། སྡེ་དྲུག་སྲུང་མ་དྲུག་ཅུ་འཁོར་
བཅས་རྣམས། །འདིར་གཤེགས་རྒྱན་གྱི་གཏོར་མ་འདི་བཞེས་ཤིག །སྦྱངས་སྤེལ་སྦར་བའི་
གཏོར་མ༴ བདུད་རྩིར་བསྒྲུབ་པའི་མཆོད་པ༴ ཕྱི་ནང་གསང་གསུམ༴ བདག་ཅག་མཆོག་གི་

དངོས་གྲུབ་ཐོབ་པའི་ཕྱིར། །རྡོ་རྗེ་བཞི་ཡི་རྣལ་འབྱོར་མཐར་ཕྱིན་ཞིང༌། །བཅུ་དྲུག་བཞི་ཡི་
རབ་དབྱེ་བསྐྱེད་རིམ་དང༌། །རིགས་སྔགས་བཟླས་པའི་མཐུ་ཡང་གྲུབ་པར་མཛོད། །རལ་
གྲི་ལ་སོགས་དངོས་གྲུབ་ཕྲ་མོ་དང༌། །འདོད་དང་གཟུགས་ཁམས་རིག་འཛིན་དངོས་གྲུབ་
དང༌། །འགྱུར་མེད་ཕྱག་རྒྱ་ཆེན་པོའི་དངོས་གྲུབ་རྣམས། །ཚེ་འདི་ཉིད་ལ་འགྲུབ་པའི་སྡོང་
གྲོགས་མཛོད། །ཞི་རྒྱས་ལ་སོགས་དགེ་བའི་འཕྲིན་ལས་མཛོད། །དབང་དགུག་ལ་སོགས་
གང་འདུལ་སྦྱོར་བ་དང༌། །བསད་བསྐྲད་རེངས་སོགས་དྲག་པོའི་འཕྲིན་ལས་ཀྱིས། །གདུལ་
དཀའ་འདུལ་བའི་འཕྲིན་ལས་མཛད་དུ་གསོལ། །རྒྱལ་བའི་བསྟན་པ་ཕྱོགས་བཅུར་རྒྱས་
པ་དང༌། །འགྲོ་ཀུན་འདོད་དང་ཐར་པའི་ས་ལ་འགོད། །བདག་ཅག་དུས་འདིར་གེགས་མེད་
བདེ་སྐྱིད་འཕེལ། །ཆོས་སྤྱོད་ཡར་ངོ་བཞིན་དུ་འཕེལ་བར་མཛོད། །
དེ་ནས་བཀའ་བསྲུངས་རྣམས་ལས་ཐོག་མར་མགོན་པོ་འཁོར་དང་བཅས་པ་ལ་བསྟོད་དེ། ཧཱུཾ་སྔོན་ཚེ་བདེ་
གཤེགས་ཕོ་བྲང་སྤྱན་སྔ་རུ། །བསྟན་པ་བསྲུང་ཕྱིར་ནག་པོ་ཆེན་པོ་ལ། །རྗེས་མཐུན་འཕྲིན་
ལས་ཁྱད་པར་གང་བསྒོ་བ། །དམ་བཅས་འཕྲིན་ལས་མཛད་ལ་ཕྱག་འཚལ་ལོ། །མགོན་པོའི་
བཀའ་ཉན་འཁོར་གྱི་ཚུལ་འཛིན་ཞིང༌། །གདུག་པ་འདུལ་ཕྱིར་མི་བཟད་གཟུགས་འཆང་བ། །
བྱམས་དང་སྙིང་རྗེས་འགྲོ་བའི་དོན་མཛད་པའི། །ནག་པོ་ཆེན་པོ་ཁྱོད་ལ་ཕྱག་འཚལ་ལོ། །
བསྟན་ལ་རབ་དགའ་མཐུ་སྟོབས་བསམ་མི་ཁྱབ། །དཀོན་མཆོག་གསུམ་ལ་གནོད་བྱེད་ཚར་
གཅོད་ཅིང༌། །རྣམ་འཕྲུལ་གཎྜཱི་ཕྱག་གི་དབུས་ན་བསྣམས། །ནག་པོ་ཆེན་པོ་ཁྱེད་ལ་ཕྱག་
འཚལ་ལོ། །རྒྱུ་མ་མི་མགོ་འཕྲེང་བའི་དོ་ཤལ་འཛིན། །གཡས་པའི་ཕྱག་གིས་ཟངས་གྲི་རྣོན་
པོ་བསྣམས། །གཡོན་པའི་ཕྱག་ན་ཐོད་པ་ཁྲག་བཀང་འཛིན། །ནག་པོ་ཆེན་པོ་ཁྱོད་ལ་ཕྱག་
འཚལ་ལོ། །སྔོན་ཚེ་བདེ་གཤེགས་སྤྱན་སྔར་ཁས་བླངས་ཏེ། །བསྟན་པ་བསྲུང་དང་འགྲོ་ལ་
ཕན་གདགས་ཕྱིར། །དམ་བཅས་མི་འདའ་དམ་ཚིག་རྗེས་དགོངས་ལ། །གསོལ་གདབ་ལས་

མཛད་བདག་དོན་ཡོངས་རྫོགས་མཛོད། །ཧཱུཾ་གང་གི་ཐུགས་ནི་དབྱིངས་ལས་མ་གཡོས་ཀྱང༌། །
རྒྱལ་བ་ཀུན་གྱི་འཕྲིན་ལས་བསྒྲུབ་པའི་ཕྱིར། །སྣ་ཚོགས་སྤྲུལ་པས་འགྲོ་བའི་དོན་མཛད་
པའི། །དཔལ་ཆེན་གཏུམ་པོ་ཁྱོད་ལ་ཕྱག་འཚལ་ལོ། ཁྱོད་སྐུ་ལྷུན་པོ་ལྟ་བུར་རབ་བརྗིད་ཅིང༌། །
མི་འགྱུར་ནམ་མཁའི་མདངས་ལྟར་ཤིན་ཏུ་མཛེས། །ཆོས་སྐུ་དེ་བཞིན་ཉིད་དུ་གཅིག་པའི་
དབུ། །བདེན་གཉིས་ཟབ་མོའི་དོན་སྟོན་ཕྱག་དང་ཞབས། །སྐྱོན་དྲུག་གཅོད་ཕྱིར་བདུད་སྡེའི་
དཔུང་འཇོམས་ཕྱིར། །གཡས་པའི་ཕྱག་གི་གྲི་གུག་ཐུགས་ཀར་འཛིན། །འདོད་ཁྲོ་རྨོངས་
སྤངས་གཡོན་པའི་ཕྱག་གིས་ནི། །གདུག་པའི་ཁྲག་གིས་བཀང་བའི་ཐོད་པ་འཛིན། །ཆོས་སྒྲ་
ཆེན་པོས་བདུད་ཀྱི་ཀླད་འགེམས་ཕྱིར། །རྣམ་འཕྲུལ་གཎྜཱི་ཕྱག་གི་དབུས་ན་བསྣམས། །དེ་
བཞིན་གཤེགས་པ་ལྔ་ནི་རྣམ་དག་པས། །མི་མགོ་སྐམ་པོ་ལྔ་ཡི་དབུ་རྒྱན་ཅན། །ཨཱ་ལི་ཀཱ་ལི་
ལྔ་བཅུ་དག་པས་ན། །གདུག་པའི་མགོ་རློན་ལྔ་བཅུའི་དོ་ཤལ་འཛིན། །གཟུང་འཛིན་རབ་
སྤངས་སྟག་གི་ཤམ་ཐབས་ཅན། །ཀླུ་ཆེན་དབང་དུ་བསྡུས་པས་སྤྲུལ་གྱིས་བརྒྱན། །རིན་ཆེན་
རུས་པའི་རྒྱན་གྱིས་རབ་ཏུ་སྒེག །བདུད་སྡེ་དཔུང་བཅས་མ་ལུས་འཇོམས་པས་དཔའ། ཁྲོ་
གཉེར་མཆེ་བ་རབ་གཙིགས་མི་སྡུག་པ། །སྣ་ཚོགས་སྤྲུལ་པའི་སྐུ་ལ་ཕྱག་འཚལ་ལོ། །གང་
གི་གསུང་ནི་ནམ་མཁའི་མཐས་གཏུགས་པ། །ཧ་ཧ་ཧི་ཧི་ལ་སོགས་རབ་ཏུ་བཞད། །ཧཱུཾ་ཧཱུཾ་ཕཊ་
ཕཊ་ལ་སོགས་དྲག་ཤུལ་སྒྲས། །ལོག་འདྲེན་ཚོགས་རྣམས་མ་ལུས་སྐྲག་མཛོད་པ། །དཔའ་
བོའི་གསུང་གི་ང་རོ་འབྲུག་སྟོང་སྒྲ། །ཤིན་ཏུ་འཇིགས་རུང་སྒྲོག་མཛད་དེ་ལ་འདུད། །ཁྱོད་ཀྱི་
ཐུགས་ནི་སྤྲོས་ལས་རྣམ་གྲོལ་ཡང༌། །སྙིང་རྗེའི་དབང་གིས་འགྲོ་བ་ཀུན་ལ་གཟིགས། །སྐད་
ཅིག་གིས་ནི་ཁམས་གསུམ་མ་ལུས་པ། །ཟ་བར་ནུས་པའི་རྔམ་པ་མཆོག་དང་ལྡན། །དེ་ལྟའི་
སྤྲུལ་པ་སྣ་ཚོགས་རབ་སྟོན་ཡང༌། །རང་བཞིན་ཆོས་སྐུ་ཉེར་ཞི་ཐུགས་ལ་འདུད། །དཔའ་བོ་
ཁྱོད་ཀྱིས་ཐུབ་པའི་བསྟན་པ་མཆོག །རབ་ཏུ་བསྐྱང་ཕྱིར་ལོག་འདྲེན་འདུལ་བ་དང༌། །གསང་

སྔགས་རྡོ་རྗེ་ཐེག་པའི་སྒོར་ཞུགས་པའི། །ལམ་ལ་གནས་པའི་རྡོ་རྗེ་འཛིན་པ་སྐྱོངས། །བདག་
ཅག་འཁོར་དང་བཅས་པ་ཐམས་ཅད་ཀྱི། །རྨི་ལམ་ལྟས་སྡིག་སྐལ་བ་ངན་པ་དང༌། །རང་
དང་གདོན་དང་དུས་མིན་འཆི་ལ་སོགས། །མི་མཐུན་ཕྱོགས་ཀུན་ཞི་བར་མཛད་དུ་གསོལ། །
བདག་དང་བདག་ལ་ཕན་པར་གང་སེམས་པ། །དེ་དག་ཀུན་གྱི་ཚེ་དང་བསོད་ནམས་དང༌། །
འཁོར་དང་ལོངས་སྤྱོད་ཕུན་སུམ་ཚོགས་རྣམས་ཀུན། །རྟག་ཏུ་མི་ཉམས་རྒྱས་པར་མཛད་དུ་
གསོལ། །ལྷ་དང་མི་དང་ཀླུ་དང་གནོད་སྦྱིན་སོགས། །འགྲོ་བ་ཀུན་གྱི་གདུག་པའི་སེམས་ཞི་
ནས། །ཐམས་ཅད་བདག་གི་དབང་དུ་གྱུར་ནས་ཀྱང༌། །ཐེག་ཆེན་བསྟན་པའི་སྣོད་དུ་འགྱུར་
བར་མཛོད། །གང་ཞིག་ཞི་བས་འདུལ་བར་མི་ནུས་པ། །གདུག་ཅིང་སྡང་བའི་སེམས་དང་
རབ་ལྡན་པས། །བླ་མ་དམ་པའི་སྐུ་ལ་བསྡོ་བ་དང༌། །སེམས་ཅན་རྣམས་འཚེ་སངས་རྒྱས་
བསྟན་ལ་གནོད། །རྣལ་འབྱོར་རྡོ་རྗེ་འཛིན་པ་བདག་ཅག་གི །དགེ་ལ་བར་དུ་གཅོད་པར་
བྱེད་པ་ཡི། །གདོན་དང་ལོག་པར་འདྲེན་པའི་ཚོགས་རྣམས་ཀུན། །གཏུམ་པོ་ཁྱོད་ཀྱི་མངོན་
སྤྱོད་ལས་ཀྱིས་ནི། །བསྐྲད་གཟིར་བཅིངས་ཤིང་རེངས་པར་བྱེད་པ་དང༌། །རྨུགས་ཤིང་དྲན་
པ་ཉམས་པར་བྱེད་པ་དང༌། །དེ་ཡི་ལུས་ངག་ཡིད་ཀྱི་རྫུ་འཕྲུལ་དང༌། །མཐུ་དང་ལོངས་སྤྱོད་
བསོད་ནམས་དབང་ཕྱུག་དང༌། །སྐད་ཅིག་གཅིག་གིས་ཐམས་ཅད་རབ་ཉམས་ཏེ། །འདུ་བ་
རྣམས་བཞིའི་ནད་ཀྱིས་གཟིར་ནས་ཀྱང༌། །ཁ་ནས་ཁོང་ཁྲག་དྲོན་མོ་རབ་སྐྱུགས་ནས། །ད་
ལྟ་ཉིད་དུ་བསྐྲད་ཅིང་བསྒྲལ་བར་གྱིས། །བདག་གིས་བསྐུལ་བའི་ལས་འདི་མ་བསྒྲུབས་ན། །
སྔོན་ཚེ་བདེ་བར་གཤེགས་པའི་སྤྱན་སྔ་རུ། །ཐུབ་པའི་བསྟན་པ་བསྲུང་བར་ཁས་བླངས་པ། །
དམ་བཅས་ཙམ་དེ་དུས་ལས་མ་འདའ་ཞིག །ཧཱུཾ་ཉི་མའི་དཀྱིལ་འཁོར་དབུས་གནས་པའི། །
ཧཱུཾ་ལས་བྱུང་བའི་ནག་པོ་ཆེ། །ཞལ་གདངས་མཆེ་གཙིགས་གད་མོ་སྒྲོགས། །འཇིགས་བྱེད་
ཁྱོད་ལ་མངོན་པར་བསྟོད། །སངས་རྒྱས་ཀུན་ལ་བསྙེན་བཀུར་བརྟགས། །མགུལ་ལ་ཐོད་

པའི་འཕྲེང་བས་བརྒྱན། །དགྲ་བགེགས་མ་ལུས་ཚར་གཅོད་པའི། །མགོན་པོ་ཁྱོད་ལ་མངོན་
པར་བསྟོད། །སྐུ་མདོག་མཐིང་ནག་འབར་བ་ནི། །མཁྱེན་གསལ་དབྱིངས་སུ་གཅིག་པ་
དང༌། །ཐུང་ཞིང་སྦོམ་ལ་བརྗིད་པའི་སྐུ། །ཐུགས་རྗེས་སྡང་མིག་གཟིགས་ལ་འདུད། །དབུ་སྐྲ་
ཁམས་ནག་གྱེན་དུ་འབར། །ཐུགས་རྗེས་ཞི་ཁྲོ་ཕྱོགས་བཅུར་འཕྲོ། །ཞལ་གཅིག་ཕྱག་གཉིས་
གྲི་གུག་གཡས། །གཡོན་པས་བནྡྷ་ཁྲག་བཀང་འཛིན། །ཤ་ཆེན་ལྔ་དང་སྨན་ལྔས་བཀང༌། །
དུག་གསུམ་མ་ལུས་ཞལ་དུ་གསོལ། །དགྲ་བགེགས་ཐམས་ཅད་སྒྲོལ་བྱེད་པའི། །སྐུ་གསུམ་
སྲིན་པོའི་གཟུགས་འཛིན་བསྟོད། །འོད་ཟེར་དུག་ལྔ་བསྲེག་པའི་མེ། ཁྲོ་གཉེར་སྨིན་མ་རབ་
བསྐྱོད་ཅིང༌། །ལྗགས་འདྲིལ་ཁྲོས་པས་འཕྲིན་ལས་མཛད། །ཧཱུཾ་སྒྲོག་ཕཊ་སྤྲོ་ཁྱོད་ལ་བསྟོད། །
མཆེ་གཙིགས་ལྕེ་ལས་མེ་སྟག་འཕྲོ། །བརྐྱང་བསྐུམ་འུར་སྒྲ་ཐུག་ཆོམ་གྱིས། །སྲིད་གསུམ་
ཞིང་ཁམས་མ་ལུས་གཡོ། །ཐུགས་རྗེས་འགྲོ་དོན་མཛད་ལ་འདུད། །གཏུམ་ཆེན་ཁྲོ་བོ་མང་
འཕྲོ་བ། །འགྲན་ཟླ་མེད་པའི་མཆེ་བ་ལས། །འཕྲིན་ལས་སྤྲུལ་པ་ལྷུན་གྱིས་གྲུབ། །ཁམས་
གསུམ་ཀུན་འདུལ་ཁྱོད་ལ་བསྟོད། །ཕྲ་མིན་ཚོགས་རྣམས་སྐྲག་བྱེད་པའི། །ཧ་ཧ་ཆེར་སྒྲོག་
གཏུམ་ལ་བཞད། །ཞལ་ནས་ཁྲག་རྒྱུན་འཛག་པ་སྟེ། །དཀོན་མཆོག་གསུམ་སྐྱོང་ཁྱོད་ལ་
བསྟོད། །བླ་མ་དང་ནི་ཐེག་ཆེན་དང༌། །སེམས་ཅན་རྣམས་ལ་འཚོ་བྱེད་པ། །དེ་དག་ཁྱོད་ཀྱི་
མངོན་སྤྱོད་ཀྱིས། །སྐད་ཅིག་ཉིད་ལ་བརླག་པར་མཛོད། །
ཡུམ་ཨེ་ཀ་ཛ་ཏི་ལ་བསྟོད་པ་ནི། བྷྱོཿ ཀུན་ཏུ་བཟང་མོའི་རིག་པ་ལས། །མི་གཡོས་ཨུ་མ་དེ་ཝའི་
སྐུ། །མ་མོ་ཐམས་ཅད་བསྐྱེད་མཛད་མ། །ཡུམ་ཆེན་ཁྱོད་ལ་མངོན་པར་བསྟོད། །ཐུགས་རྗེ་
མི་འགྱུར་སྐུ་མདོག་ནག །ཡེ་ཤེས་སྐུ་གཅིག་འགྱིང་ཞིང་ཁྲོ། །གཡུ་ཡི་རལ་པས་སྲིད་གསུམ་
སྒྲོལ། །སྙན་གཉིས་འགྲོ་དྲུག་གསོལ་འདེབས་གསན། །ཤངས་ནས་རླུང་སྒྲོམ་བག་ཆགས་
འཇོམས། །སྐྱེ་ཤི་རྩད་གཅོད་མཆེ་བ་གཙིགས། །སྤྱན་གསུམ་འགྲོ་ལ་གཟིགས་ཤིང་བཞད། །

ཐར་པའི་ལམ་སྟོན་གསུང་དབྱངས་སྙན། །ཐབས་དང་ཤེས་རབ་ཕྱག་གཉིས་ཀྱིས། །གཡུའི་
བུམ་པ་ཐུགས་ཀར་འཛིན། །ཚེ་འཛིན་བདུད་རྩིའི་བཅུད་ཀྱིས་གཏམས། །སྐྱེ་འགྲོ་གསོ་བའི་
ཡུམ་གཅིག་མ། །ཨེ་ཀ་ཛ་ཊི་དཔལ་ལྡན་མ། །ཡུམ་ཆེན་ཁྱོད་ལ་ཕྱག་འཚལ་བསྟོད། །ཅེས་པས་
ཡུམ་ལ་བསྟོད།
ལྷ་མོ་འདོད་ཁམས་མ་ལ་བསྟོད་པ་ནི། ཧཱུཾ་བྷྱོཿ དཔལ་ལྡན་ལྷ་མོ་མི་ཕམ་སྲིད་གསུམ་བདག །རང་
དོན་སྒྲུབ་ཕྱིར་རྣམ་ཐར་གསུམ་གཞོལ་ཡང༌། །སྙིང་རྗེའི་དབང་གིས་རྗེས་ལ་ཐོབ་པ་ཡིས། །
ཤེས་རབ་སྣ་ཚོགས་བདག་གིས་འགྲོ་དོན་མཛད། །དཔལ་ལྡན་ལྷ་མོའི་སྐུ་མདོག་ཆར་སྤྲིན་
མདོག །མཚན་མོ་ནག་མོ་ཤིན་ཏུ་གཏུམ་པའི་གཟུགས། །ཤིན་ཏུ་རིད་ཅིང་ཀེང་རུས་གཟུགས་
ཅན་མ། །ཞལ་གཅིག་ཕྱག་བཞི་ཞབས་གཉིས་བརྗིད་པའི་སྐུ། །རལ་བ་གྱེན་འགྲེང་ལན་བུ་
ཐུར་དུ་འཁྱིལ། །སྐྲ་གསེབ་སྤྲུལ་དང་ཐོད་པའི་འཕྲེང་ཐོད་ཅན། །རྣ་ལྟག་མེ་ཏོག་དར་ནག་
ཅོད་པན་ཅན། །ཁྲག་གི་ཆང་གིས་ར་རོ་སྤྱན་རྩ་དམར། །མི་རོ་རིང་པ་ཁར་བཅུག་མཆེ་བ་
བཞི། །རྣམ་པར་གཙིགས་ཤིང་ཁྲག་ལ་ཤིན་ཏུ་དགེས། །སྙན་གཡས་སྦྲུལ་གྱི་མགུལ་ནས་
དྲིལ་བུ་གསིལ། །གདུག་པ་བཏུལ་ནས་ཚངས་པའི་སྒྲ་སྒྲོག་མ། །[སྙན་ཆ་གཡོན་ན་སེང་
གེའི་རལ་བ་དམར། །དཔའ་མོ་ཁམས་གསུམ་སེང་གེའི་སྒྲ་སྒྲོག་མ། །]ཕྱག་བཞི་གཡས་ཀྱི་
དང་པོ་རལ་གྲི་འཛིན། །འོག་མ་དུང་ཆེན་རཀྟ་དམར་འཁྱིལ་འཛིན། །གཡོན་གྱི་དང་པོ་ཤཀྟི་
མཚོན་ཆ་འཛིན། །འོག་མ་ཏྲི་ཤུ་མགུལ་ནས་དར་དཔྱངས་འཛིན། །ཤཀྟི་རལ་གྲི་མཚོན་གྱིས་
བཅད་པ་ཡི། །ལྷ་མ་ཡིན་གྱི་མགོ་སོགས་དོ་ཤལ་བྱས། །གླང་པོ་ཆེ་ཡི་ཀོ་རློན་སྟོད་གཡོགས་
བྱས། །སྨད་ནི་བ་གླང་ཀོ་རློན་དྲས་པ་ལ། །ཕྱེད་ནི་རེ་ལྡེ་སེར་པོའི་ཤམ་བུས་དཀྲིས། །ཀླུའི་
དབང་པོ་གཞིབས་པའི་སྐེད་ཆིངས་ཅན། །ཞབས་གཉིས་ལྕགས་སྒྲོག་མཛེས་པ་དག་གིས་
བརྒྱན། །ཁྲག་དང་ཞག་གི་ཐིག་ལེ་ཚོམ་བུར་བྲིས། །བོང་བུ་གྭ་ཞོན་མཚན་མོ་དུར་ཁྲོད་

རྒྱུ། །བོང་བུའི་རྨིག་པ་གློག་གི་{ཤུན་[གཤོག་]པ་ཅན། །ཁམས་གསུམ་སྐད་ཅིག་ཙམ་གྱིས་
བསྐོར་བར་བྱེད། །སྐད་ནི་དུང་དང་འབྲུག་གི་སྒྲ་ལྟར་སྒྲོག །མཁའ་འགྲོ་མ་མོ་ཤ་ཟ་དབང་དུ་
བསྡུས། །དམ་པའི་ས་ནས་གཟུགས་སྐུ་གཉིས་འཛིན་ཞིང༌། །ཏིང་འཛིན་དབང་ཐོབ་གཟུགས་
ཀྱི་ཁམས་སུ་བྱོན། །ཚངས་པའི་རྒྱལ་པོ་ལ་སོགས་ཕྱག་བྱས་མ། །གཞན་ལ་དབང་བསྒྱུར་
འདོད་ཁམས་མཐར་ཕྱིན་མ། །དབང་ཕྱུག་ཆེན་པོའི་སྐུ་ལ་དགེས་པར་འཁྲིལ། །སུམ་ཅུ་རྩ་
གསུམ་ཚལ་དུ་བྱོན་པའི་ཚེ། །ལྷ་རྣམས་དབུགས་འབྱིན་བརྒྱ་བྱིན་ཕྱག་བྱས་མ། །ལྷ་མ་ཡིན་
རྣམས་ཕུང་བར་བྱེད་པའི་ཚེ། །ལྷ་མིན་དབང་པོ་རྣམས་ཀྱིས་ཕྱག་བྱས་མ། །སྐུ་མཆོག་རི་རབ་
རྩེ་དང་འགྲན་པའི་ཚེ། །ལྟེ་བའི་ཐད་ཀའི་ཕྱོགས་ནས་ཉི་ཟླ་འཆར། །རྒྱལ་ཆེན་བཞི་སོགས་
ལྷ་རྣམས་ཕྱག་བྱས་མ། །རྒྱ་མཚོའི་གཏིང་ནས་མེ་འབར་མཚོ་སྐེམ་མ། །ས་འོག་དབང་པོ་
རྣམས་ཀྱིས་ཕྱག་བྱས་མ། །ལྷ་མོ་ཁྱོད་ཀྱི་ཆོ་འཕྲུལ་འདི་བསྟན་པ། །བདུད་དང་གཤིན་རྗེའི་
ཚོགས་རྣམས་འདར་ཞིང་འདུད། །མ་མོ་སྲིན་པོའི་ཚོགས་རྣམས་རྔམ་ཞིང་རྒོད། །དམ་སྲིའི་
ཚོགས་རྣམས་འདར་ཞིང་དམ་ལ་འདུད། །ཙིཏྟ་རིན་ཆེན་གུར་ཕུབ་གཞལ་ཡས་ནས། །ཉི་
ཟླའི་དཀྱིལ་འཁོར་བརྩེགས་པའི་གའུ་འབར། །ཕྱོགས་བཅུའི་འཇིག་རྟེན་བདུད་རྩིའི་བཅུད་
བསྡུས་ནས། །ཟླ་བའི་དཀྱིལ་འཁོར་དག་ལ་ཐིམ་མཛད་མ། །བདུད་རྩིའི་རླངས་པས་དཀར་
པོའི་ཕྱོགས་རྣམས་ཀྱིས། །བཞི་བརྒྱ་རྩ་བཞིའི་ནད་རྣམས་གཅོད་མཛད་མ། །བདུད་རྩི་སྨན་
གྱི་རྒྱལ་མོ་དམ་ལ་འདུད། །གང་ཞིག་ཁྱོད་ལ་དད་རྣམས་མ་བས་བྱམས། །དེ་ཕྱིར་མ་ཞིག་
ནད་བདག་སྨན་གྱི་གཙོ། །བདུད་རྩིའི་ལྷ་མོ་ཁྱོད་ལ་རྟག་ཏུ་བསྟོད། །རྒྱལ་བ་ཤཱཀྱ་ཐུབ་པའི་
སྤྱན་སྔ་རུ། །བདག་གིས་དེང་ནས་འཁོར་བ་ཇི་སྲིད་བར། །དཀར་པོའི་ཕྱོགས་ཀྱི་ནད་དང་
སྡུག་བསྔལ་སོགས། །ཞི་བར་བྱ་ཞིང་ཚེ་དག་བསོད་ནམས་སྤེལ། །ནག་པོའི་ཕྱོགས་རྣམས་
དགུག་ཅིང་དམ་ལ་འདུད། །སྨྱོ་འབོག་བསད་བསྐྲད་ལ་སོགས་འཕྲིན་ལས་ཀྱིས། །བསྟན་

པ་བསྲུང་བའི་ལས་རྣམས་མྱུར་སྒྲུབ་བགྱི། །འདི་ལས་འདས་ན་རྒྱལ་བའི་བཀའ་བསླུས་
པས། །དུས་གསུམ་རྒྱལ་བའི་རྡོ་རྗེས་མགོ་འགེམས་སོ། །དེ་སྐད་རྒྱལ་བའི་སྤྱན་སྔར་ཁས་
བླངས་པས། ཁས་བླངས་བཞིན་དུ་དམ་ཚིག་རྗེས་དགོངས་ལ། །དམ་བཅས་བཞིན་དུ་འཕྲིན་
ལས་མྱུར་སྒྲུབ་མཛོད། །དཔལ་ལྡན་ལྷ་མོ་མི་ཕམ་སྲིད་གསུམ་བདག །རྣལ་འབྱོར་བདག་
དང་བདག་གི་འཁོར་བཅས་ལ། ཁྱོད་ཀྱི་ཞལ་ནས་བདུད་རྩིའི་ཆར་ཕོབ་ལ། །ནད་དང་སྡུག་
བསྔལ་ཚོགས་རྣམས་ཞི་བ་དང༌། །ཚེ་དང་བསོད་ནམས་དབང་ཐང་འཕེལ་བར་མཛོད། །ཟང་
ཟིང་ལོངས་སྤྱོད་འབྲུ་ཡི་ཕུང་པོ་དང༌། །རིན་ཆེན་རྐང་འགྲོས་རྣམས་ཀྱང་འཕེལ་བར་མཛོད། །
སྡང་དགྲ་གནོད་བགེགས་ཐམས་ཅད་ཚར་ཆོད་ལ། །བསྟན་པ་བསྲུང་བའི་ལས་འདི་མྱུར་དུ་
བསྒྲུབས། །
ལས་མགོན་འཁོར་བཅས་ལ་བསྟོད་པ། པུ་ཊའི་སྒོས་བསྟོད་རྒྱས་པ་ནི། ཧཱུཾ། དཔལ་ལྡན་འཕྲིན་ལས་ཀུན་
རྫོགས་པུ་ཊ་ཁྱོད། །སྐུ་མདོག་མཐིང་ནག་མེ་ཡི་འཕྲོ་འདུ་ཅན། །རྔམས་པའི་སྟབས་ཀྱི་འགྱིང་
ཞིང་ཤང་ལང་བསྣམས། །གིང་ཆེན་འདུག་པ་འདུལ་ཁྱོད་ཕྱག་འཚལ་ལོ། །རབ་བརྗིད་དཔའ་
ལ་རྔམས་པའི་ཞལ་གདངས་ཤིང༌། །གློག་ལྟར་འཁྱུག་པའི་ལྗགས་འདྲིལ་མཆེ་བ་གཙིགས། །
ཀླད་ཁྲག་དྲོན་མོ་གསོལ་ཞིང་སྤྱན་རྩ་དམར། །གིང་ཆེན་གདུག་པ་འདུལ་ཁྱོད་ཕྱག་འཚལ་
ལོ། །མགོན་པོའི་དོ་ཤལ་དར་ནག་ན་བཟའ་གསོལ། །ཡོན་ཏན་ཀུན་རྫོགས་ཁམས་གསུམ་
དགྲ་ལས་རྒྱལ། །འཇིགས་བྱེད་ཆེན་པོ་དཔའ་བོའི་གར་སྟབས་ཀྱི། །སྤྲུལ་པས་འགྲོ་དོན་
མཛད་ལ་ཕྱག་འཚལ་ལོ། །ལམ་ལ་གནས་པའི་རྡོ་རྗེ་འཛིན་པ་རྣམས། །བདེན་པའི་སྟོབས་
དང་དད་པའི་ནུས་མཐུ་ཡིས། །གསང་སྔགས་མཆོག་འཛིན་དགྲ་ལྷ་ཁྱོད་མཆོད་ཀྱི། །རྗེ་
བཙུན་བདུད་ལས་རྒྱལ་བ་དགེས་པར་མཛོད། །བསད་པའི་ཤ་དང་སྦྱར་བའི་ཛ་གད་དང༌། །
བསྒྲལ་བའི་ཁྲག་དང་དམ་རྫས་སྣ་ཚོགས་ཀྱིས། །དམ་ཚིག་ཅན་ཁྱོད་མཆོད་ཀྱི་ཆོས་འཁོར་

སྐྱོངས། །བསྟན་པ་བསྲུང་བའི་འཕྲིན་ལས་མྱུར་དུ་སྒྲུབས། །
སོ་སོའི་བསྟོད་པ་བསྡུས་པ་ནི། ཧཱུཾ་སྔོན་ཚེ་ཤཱཀྱ་སེང་གེའི་སྤྱན་སྔ་རུ། །བསྟན་པ་བསྲུང་བར་ཞལ་
བཞེས་དམ་ཚིག་ཅན། །འཕྲུལ་དང་མངོན་ཤེས་ལྡན་པའི་སྟོབས་པོ་ཆེ། །ལས་མཁན་འཁོར་
དང་བཅས་ལ་བསྟོད་པར་བགྱི། །སྟོབས་ལྡན་གང་ཞིག་སྲིད་པའི་བྱེད་པོ་སྟེ། །མི་བཟད་
སྔགས་དང་མཚོན་ཆ་འཁྲུལ་འཁོར་གྱིས། །བདུད་དང་མུ་སྟེགས་ཐལ་བར་བརླག་མཛད་པ། །
རབ་འཇིགས་ནག་པོ་གནོད་སྦྱིན་ཁྱོད་ལ་བསྟོད། །ཤ་ཁྲག་རྒྱ་མཚོར་རོལ་བའི་གནོད་སྦྱིན་
ཡུམ། །དགྲ་སྙིང་སྤར་གྱིས་འདེབས་པའི་རྫུ་འཕྲུལ་ཅན། །སྟོང་ཁམས་བདག་མོ་སྲིད་པའི་
ཉུལ་ལེ་མ། །ནག་མོ་འཇིགས་སུ་རུང་མ་ཁྱོད་ལ་བསྟོད། སྡེ་བརྒྱད་ཀུན་གྱི་དམག་དཔོན་དྲག་
ཤུལ་ཆེ། །ཆོས་འཁོར་ཡོངས་ཀྱི་སྲུང་མ་བགེགས་ཀྱི་དགྲ། །སྐྱེ་འགྲོ་ཀུན་གྱི་སྲོག་ལ་མངའ་
མཛད་པ། །ལས་མཛད་ཆེན་པོ་པུ་ཊ་ཁྱོད་ལ་བསྟོད། །དམ་ཉམས་ཀུན་གྱི་གཤེད་མ་དམ་
ཚིག་ཅན། །འཇིག་རྟེན་ཀུན་ཁྱབ་སྤྲུལ་པ་སྣ་ཚོགས་འགྱེད། །དཔའ་བོ་ཡིད་སྒྱུར་མཁས་ཤིང་
གློག་ཕྲེང་འཁྲུག །ཐོག་སེར་བདག་པོ་བྷ་ཊ་ཁྱོད་ལ་བསྟོད། །སྔགས་ཀྱི་སྲུང་མ་འཇིག་དུས་
མེ་ལྟར་རྣོ། །སྲིན་པོ་སྟོང་གི་གྲོགས་དང་ལྷན་ཅིག་རྒྱུ། །མ་མོ་ཡོངས་ལ་བརྡ་སྦྱོར་རལ་གཅིག་
མ། །སྲིན་མོ་འབར་མ་དམ་ཅན་ཁྱོད་ལ་བསྟོད། །ཅེས་པའམ། རྒྱས་པ་ལ་དགའ་ན་འོད་ལྡན་དཔལ་དང༌།
ལུང་བུ་པས་མཛད་པའི་བསྟོད་པ་རྒྱས་པས་བསྟོད་དོ། །དེ་ནས་སྒོ་མའི་བསྟོད་པ་ནི། སེང་གེའི་གདོང་ཅན་སོ་གཅིག་
སྲིད་གསུམ་ཟ། །ལྕགས་ཀྱུ་འཛིན་ཞིང་ཐོད་རློན་འཕྲེང་བ་ཅན། །སེང་གེ་སྟག་དང་བྱ་ནག་
མང་པོའི་ཚོགས། །བྱམས་པས་ལོག་འདྲེན་འགུགས་པ་ཁྱོད་ལ་བསྟོད། །གཟིག་གི་གདོང་
ཅན་དུར་ཁྲོད་ཁྲག་ལྡག་མ། །ཞགས་པ་ཐོད་པ་འཛིན་ཞིང་ལས་ལ་བརྩོན། །གཟིག་དང་སྤྱང་
མོ་དང་ནི་མཁའ་ལྡིང་ཚོགས། །ཐུགས་རྗེས་ལེགས་པར་འདྲེན་མཛད་ཁྱོད་ལ་བསྟོད། །དོམ་
གྱི་གདོང་ཅན་ཁམས་གསུམ་སལ་ལེ་གཟིགས། །ལྕགས་སྒྲོག་སྒྲོན་མེ་བསྣམས་པའི་མཐུ་མོ་

ཆེ། །གླང་ཆེན་དོམ་དང་མཁའ་ལྡིང་སྤྲུལ་པའི་ཚོགས། །དགའ་བས་ལོག་པ་འདུལ་བ་ཁྱོད་ལ་
བསྟོད། །དྲེད་ཀྱི་གདོང་ཅན་སྡེ་བརྒྱད་ཁ་ལོ་བསྒྱུར། །ཐོ་བ་དང་ནི་ལྕགས་ཀྱུ་འཁོར་ལོ་བསྐོར། །
དྲེད་མོ་གཡག་དང་མཁའ་ལྡིང་ཕོ་ཉའི་ཚོགས། །བཏང་སྙོམས་ཆེན་པོས་དོན་མཛད་ཁྱོད་ལ་
བསྟོད། །ཀུན་ཀྱང་མ་མོ་མཁའ་འགྲོ་ཉི་ཟླའི་སྤྱན། །འཇིགས་ཚུལ་ཆེ་ལ་ཐབས་མཁས་སྙིང་
རྗེ་ཆེ། །ཁམས་ཁམས་ཚིག་ཚིག་ཤ་དང་ཁྲག་ལ་དགའ། །འཇིགས་པའི་ང་རོ་ཅན་ཁྱོད་མཆོད་
ཅིང་བསྟོད། །
རྒྱལ་ཆེན་རྣམ་ཐོས་སྲས་འཁོར་བཅས་ལ་བསྟོད་པ་ནི། རིན་ཆེན་ཕོ་བྲང་དམ་པ་ན། །མི་འཇིགས་སེང་
གེའི་ཁྲི་སྟེང་ན། །བཻ་ལས་བྱུང་བའི་མགོན་པོ་ནི། །ངལ་བསོས་དགེ་བ་སྟོབས་པོ་ཆེ། །སེམས་
དཔའི་སྐྱིལ་ཀྲུང་དག་གིས་བཞུགས། །གཡས་ན་རིན་ཆེན་རྒྱལ་མཚན་འཛིན། །གཡོན་ན་
གཏེར་གྱི་ནེའུ་ལེ་བསྣམས། །སྐུ་ནི་གསེར་གྱི་འོད་པས་མཛེས། །ཞལ་ནས་རིན་ཆེན་ཆར་
པ་འབེབས། །ཐུགས་རྗེས་འཕོངས་པ་ལས་སྒྲོལ་མཛད། །རིན་ཆེན་རྒྱན་རྣམས་ཀུན་གྱིས་
བརྒྱན། །བྱང་ཕྱོགས་རྒྱལ་པོར་སྐུ་ཡང་སྤྲུལ། །རྣམ་ཐོས་སྲས་སུ་མཚན་ཡང་གྲགས། །གཏེར་
བདག་ཁྱོད་ལ་ཕྱག་འཚལ་ལོ། །དབུ་ལ་རིན་ཆེན་ཅོད་པན་གསོལ། །ཡོན་ཏན་རྫོགས་ལ་
ཕྱག་འཚལ་ལོ། །གནོད་སྦྱིན་བྱེ་བའི་ཚོགས་ཀྱི་བསྐོར། །སྡེ་བོ་ཆེ་ལ་ཕྱག་འཚལ་ལོ། །གཞན་
གྱི་དཔུང་རྣམས་འཇོམས་པར་བྱེད། །སྟོབས་པོ་ཆེ་ལ་ཕྱག་འཚལ་ལོ། །བུམ་པ་བཟང་པོས་
རྣམ་པར་བརྒྱན། །དཔག་བསམ་ཤིང་དང་རིན་ཆེན་ཤིང༌། །རྫིང་བུ་བཟང་པོ་འདོད་འཇོའི་བ། །
གཏེར་བདག་ཁྱོད་ལ་ཕྱག་འཚལ་ལོ། །ཛམྦྷ་ལ་ནི་གསེར་གྱི་མདོག །རྫུ་འཕྲུལ་རྟའི་སྟེང་ན་
བཞུགས། །གཡོན་པ་ནེའུ་ལེ་གཡས་པ་ན། །རིན་ཆེན་བསྣམས་ལ་ཕྱག་འཚལ་ལོ། །གང་
བ་བཟང་པོ་སྐུ་མདོག་སེར། །རྫུ་འཕྲུལ་རྟའི་སྟེང་ན་བཞུགས། །གཡོན༴ བུམ་པ་བསྣམས་
ལ་ཕྱག་འཚལ་ལོ། ནོར་བུ་བཟང་པོ་སྐུ་མདོག་དཀར། །རྫུ་འཕྲུལ་རྟའི་སྟེང་ན་བཞུགས། །

གཡོན་པ༴ ནོར་བུ་བསྣམས་ལ་ཕྱག༴ ཀུ་ཝེ་ར་ནི་སྐུ་མདོག་ནག །རྫུ་འཕྲུལ་རྟའི་སྟེང་ན་
བཞུགས། །གཡོན་པ༴ རལ་གྲི་བསྣམས་ལ༴ ཡང་དག་ཤེས་ནི་སྐུ་མདོག་སེར། །རྫུ་འཕྲུལ་
རྟའི་སྟེང་ན་བཞུགས། །གཡོན་པ༴ །གསེར་གྲི་བསྣམས་ལ་ཕྱག༴ །འབྲོག་གནས་སྐུ་མདོག་
ནག་པོ་ལ། རྫུ་འཕྲུལ་རྟའི་སྟེང་ན་བཞུགས། གཡོན་པ༴ །མདུང་དམར་བསྣམས་ལ་ཕྱག༴ 
ལྔ་རྩེན་སྐུ་མདོག་སེར་སྐྱ་ལ། །རྫུ་འཕྲུལ་རྟའི་སྟེང་ན་བཞུགས། །གཡོན་པ༴ ཁང་བརྩེགས་
བསྣམས་ལ་ཕྱག༴ པི་ཙི་ཀུཎྜ་ལི་ནི་དཀར། །རྫུ་འཕྲུལ་རྟའི་སྟེང་ན་བཞུགས། །གཡོན་པ་ནེའུ་
ལེ་གཡས་པ་ན། །གྲི་ཕུབ་འཛིན་ལ༴ ཀླུ་ཆེན་བརྒྱད་ནི་སྐུ་མདོག་སེར། །རིན་ཆེན་སྤྲུལ་དང་
གདེངས་ཀས་བརྗིད། །ཕྱག་གཉིས་འདོད་དགུའི་ཆར་འབེབས་པའི། །ནོར་བུ་འཛིན་ལ་ཕྱག་
འཚལ་ལོ། །ཤར་དུ་རིང་པོ་མིག་བཟང་དང༌། །གང་པོ་སེར་སྐྱ་ས་པ་གནས། །སེང་གེ་ཉེ་སེང་
དུང་ཅན་དང༌། །དགའ་བ་ཤིན་ཏུ་ས་པ་ལྷོ། །སེང་གེ་སེང་གེའི་རལ་པ་དང༌། །བླ་མ་སེར་སྐྱ་
ནག་པོ་ནུབ། །འཛིན་པ་འཛིན་དགའ་བརྩོན་སྐྱོང་དང༌། ཁྱབ་འཇུག་ཉེ་ནག་བྱང་དུའོ། །ལྔ་
སྤྱོད་ཉི་མ་བྱང་ཤར་ན། མེ་རུ་ཚིག་ལྔ་སེར་པོ་ཟླ། །རི་མཉམ་མེ་ནི་ལྷོ་ནུབ་ཏུའོ། །སེར་ཅན་
རླུང་ནི་ནུབ་བྱང་ན། །གནོད་སྦྱིན་སྡེ་དཔོན་ཉི་ཤུ་བརྒྱད། །ཞལ་གཅིག་ཕྱག་གཉིས་འཇིགས་
པའི་གཟུགས། །སྨུག་ནག་རིན་ཆེན་རྒྱན་གྱིས་བརྒྱན། །གྲི་ཕུབ་འཛིན་ལ་ཕྱག་འཚལ་ལོ། །
དབང་པོ་ཟླ་བ་ཆུ་ཟླ་དང༌། །སྐྱེ་བདག་གདོས་པའི་རྒྱལ་མཚན་དང༌། །དབང་ལྡན་ཙན་དན་
འདོད་པའི་གཙོ། །མགྲིན་ལྡན་མགུལ་ངེས་པ་ཊི་དང༌། །ནོར་བུ་ནོར་སྤྱོད་དགྲ་རབ་དང༌། །
ཉེར་ལྔ་དང་ནི་རི་མཉམ་དང༌། །སེར་ཅན་གང་པོ་སེར་ཅན་དང༌། །གཡོན་ཕྱོགས་ལྷ་དང་
བ་གླང་སྐྱོང༌། །འབྲོག་གནས་མི་ཡི་རྒྱལ་པོ་དང༌། །རྒྱལ་བ་ཁྱུ་མཆོག་ཚིག་ལྔ་སེར། །བཞིན་
བཟང་དང་ནི་རིང་པོ་དང༌། །དྲི་ཟ་སྣ་ཚོགས་འབྲས་བུ་གསུམ། །མགུལ་གསུམ་ལྕགས་མདུང་
རིང་པོ་དང༌། །ལྷ་ལས་བྱུང་བའི་མ་ལྡན་ཏེ། །ས་གའི་རིགས་ལས་བྱུང་བ་ཡིས། །སྟོབས་ཆེན་

སུམ་ཅུ་རྩ་གཉིས་ཡིན། །སྟེང་འོག་ཕྱོགས་མཚམས་བསྲུང་ཞིང་སྐྱོང༌། །ལྗང་ནག་གྲི་མདུང་
འཛིན་ལ་བསྟོད། །ལྷ་རྒྱལ་དཀར་པོ་རྡོ་རྗེ་འཛིན། །ཀླུ་རྒྱལ་དམར་པོ་སྦྲུལ་ཞགས་བསྣམས། །
གནོད་སྦྱིན་སེར་པོ་ནེའུ་ལེ་བསྣམས། །དྲི་ཟ་དམར་པོ་རྒྱུད་མངས་ཅན། །ལྷ་མིན་སྔོ་ནག་
གོ་མཚོན་འཛིན། །མཁའ་ལྡིང་གསེར་མདོག་གཤོག་པ་རྒྱས། །མི་ཅིའི་རྒྱལ་པོ་རྟ་མགོ་ཅན། །
ལྟོ་འཕྱེ་སྔོན་པོ་སྦྲུལ་མགོ་ཅན། །ལྷ་སྲིན་སྡེ་བརྒྱད་འཁོར་བཅས་རྣམས། །ཀུན་ཀྱང་རང་
མདོག་རྒྱན་གྱིས་བརྒྱན། །ཕྱག་གཡས་མཚོན་ཆ་སྣ་ཚོགས་དང༌། །གཡོན་པ་ནེའུ་ལེ་འཛིན་ལ་
བསྟོད། །དེ་ལྟར་བསྟོད་ཅིང་རབ་བསྔགས་པས། །བདག་ཅག་འཁོར་བཅས་བསྲུང་བ་དང༌། །
འདོད་པའི་དོན་རྣམས་འགྲུབ་པ་དང༌། །བགེགས་རྣམས་མ་ལུས་མེད་པར་མཛོད། །ཚེ་དང་
བསོད་ནམས་འཕེལ་བ་དང༌། །འཁོར་དང་ལོངས་སྤྱོད་རྒྱས་པ་དང༌། ཁམས་གསུམ་དབང་དུ་
བསྡུ་བ་དང༌། །བཤད་སྒྲུབ་བསྟན་པ་རྒྱས་པར་མཛོད། །
བཅུ་གཅིག་པ་དེ་ནས་ལས་ལ་བསྐུལ་བ་ལ། རྒྱུན་བསྐུལ་དང༌། དྲག་བསྐུལ་གཉིས་ལས། མགོན་པོ་འཁོར་བཅས་ཀྱི་
ཐུགས་དམ་རྒྱུན་བསྐུལ་ནི། ཧཱུཾ། འདས་དང་མ་བྱོན་ད་ལྟར་གྱི། །བསྟན་པ་བསྲུང་བར་ཞལ་བཞེས་
པ། །ནག་པོ་ཁྱོད་ནི་ཡིན་པ་སྟེ། །གདུག་པ་ཚར་གཅོད་འཇིགས་པའི་གཟུགས། །རལ་པ་ནག་
པོ་གྱེན་དུ་འཁྱིལ། །སྟེང་གི་ལྷ་ཚོགས་འཇིགས་པར་བྱེད། །སྤྱན་བགྲད་ལྗགས་འདྲིལ་བར་གྱི་
ལྷ་གདོན་སྡིགས། །གཡས་ཀྱི་གྲི་གུག་གནོད་སེམས་ཅན་ལ་སྡིགས། །གཡོན་པ་གདུག་པའི་
ཁྲག་བཀང་ཞལ་དུ་གསོལ། །ཞབས་བསྡབས་གནོད་སེམས་ཅན་གྱི་ལུས་ལ་སྙེད། །གང་
ཞིག་དཀོན་མཆོག་གསུམ་སྨོད་དང༌། །བླ་མ་བརྙས་བྱེད་སེམས་ཅན་འཚེ། །བདག་གིས་བསྒོ་
བ་ཀུན་ཁུག་ལ། །ལིང་ག་འདི་ལ་མྱུར་དུ་ཆུག །འདི་ཡི་ཤ་ཟོ་ཁྲག་ལ་འཐུང༌། །རུས་པ་ཀླད་པ་
ནང་ཁྲོལ་ཟོ། །རིགས་བརྒྱུད་རྩད་ནས་ཆོད་{ལས་[ལ་]ཤོག །འཛའ་བ་ཀུན་དང་ཕྲོལ་{ལས་
[ལ་]ཐོང༌། །བདག་གིས་བསྒོ་བ་མ་ཉན་ན། །ནག་པོ་ཁྱོད་ནི་ཉམས་པར་འགྱུར། །ཧཱུཾ་དུས་

གསུམ་རྒྱལ་བའི་སྤྱན་སྔར་རང་རང་གི །སྲོག་གི་སྙིང་པོ་ཕུལ་ནས་དམ་བཅས་པ། །འཇིག་
རྟེན་འདས་དང་མ་འདས་སྲུང་མའི་ཚོགས། །ཀུན་གྱི་གཙོ་བོ་དཔལ་ལྡན་ནག་པོ་ཆེ། །ལྕམ་
བྲལ་བྲན་གཡོག་བཀའ་སྡོད་འཁོར་དང་བཅས། །རྣམ་འཕྲུལ་དུ་མ་ཧཱུཾ་ཕཊ་སྒྲ་སྒྲོག་ཅིང༌། །ཧ་
ཧའི་གང་རྒྱང་སྲིད་གསུམ་གཡོ་བར་བྱེད། །རུ་རུ་རོ་ཞེས་གདུག་པའི་ཁྲག་རྒྱུན་གསོལ། །མ་
རིའི་སྒྲ་འབྱིན་བསོད་ལ་བརྩོན་རྣམས་ཀྱི། །བསྟན་པ་བསྲུང་བའི་དམ་ཚིག་རྗེས་དགོངས་ལ། །
བསྟན་ལ་གནོད་བྱེད་གདུག་པའི་ཚོགས་རྣམས་ཀུན། །དམ་བཅས་ཇི་བཞིན་མྱུར་དུ་མངོན་
པར་ཁུག །གྷྲིཧྞ་བྷནྡྷས་བཟུང་ཞིང་བཅིངས་ནས་ནི། །ཧ་ན་ཧ་ནས་བསྣུན་ཞིང་རྡེག་པར་གྱིས། །
པ་ཙ་པ་ཙས་བསྲེགས་བཅད་གཏུབས་ནས་ནི། །མ་ར་མ་རས་མྱུར་དུ་བསྒྲལ་པ་ཡི། །ཤ་
ཁྲག་ལས་གྲུབ་མཆོད་གཏོར་རྒྱ་ཆེན་འདི། ཁ་ཁ་ཁཱ་ཧིས་ལེགས་པར་བཏབ་པ་ཡིས། །རང་
གི་ཤ་གཅོད་ལྟ་བུར་བཟློག་ནས་ནི། །དམ་ཉམས་སྙིང་ཁྲག་འཐུང་ལ་མྱུར་དུ་རོལ། ཁ་འཇམ་
སེམས་རྩུབ་རང་གི་ཕྱོགས་འཛིན་ཞིང༌། །གཞན་ལ་ཁུ་བྱེད་གཏོར་མའི་ལས་ཙམ་གྱིས། །བུ་
ལྟར་བཅོས་པའི་གསང་བའི་དགྲ་བོ་འདི། །མྱུར་དུ་ཚར་གཅོད་བདག་དོན་ཡོངས་རྫོགས་
མཛོད། །ཧཱུཾ་བྷྱོཿ དཔལ་ལྡན་མཧཱ་ཀཱ་ལ་དང༌། །ལྷ་མོ་མི་ཕམ་སྲིད་གསུམ་བདག །དཔལ་ལྡན་
མགོན་པོ་ལྕམ་དྲལ་གྱི། །བཀའ་ཉན་གནོད་སྦྱིན་ཕོ་མོའི་གཟུགས། །དྲག་ལ་རྔམས་པའི་ཆ་
བྱད་ཅན། །གློག་འགྱུ་མ་རའི་སྒྲ་སྒྲོག་ཅིང༌། །དགྲ་བགེགས་བམ་རིལ་ཁྲག་ལ་གཟེར། །སྙིང་
ཁྲག་འཐུང་ཞིང་འཕྱོང་ཞིང་རྒྱག ཁ་རླངས་འབར་བས་མེ་སྟག་འཕྲོ། །ཉི་ཟླ་འབར་བའི་སྤར་
ཤད་ཀྱིས། །དོན་སྙིང་དྲངས་ནས་ཞལ་དུ་གསོལ། །ཐོག་གི་སེར་འབེབས་ཁྱོད་ལ་བསྟོད། །
ལྕམ་དྲལ་བཀའ་བསྟོད་མོན་པོའི་གཟུགས། །ལས་ཀྱི་མགོན་པོ་མིང་སྲིང་ལས། །མོན་བུ་
པུ་ཊ་ནག་པོ་སྐྱོད། །མེན་ཏྲིའི་ག་ཞ་སྐུ་ལ་གསོལ། །ཤེར་ཤིང་བསྲེག་ཤིང་ཕྱག་ན་བསྣམས། །
པུ་ཊ་ནག་པོ་ཁྱོད་ལ་བསྟོད། །མོན་བུ་བྷ་ཊ་སྟག་སློག་བཀྲ། །དར་གྱི་ག་ཞ་སྐུ་ལ་གསོལ། །

གསེར་གྱི་དམ་ཤིང་ཕྱག་ན་བསྣམས། །བྷ་ཊ་ནག་པོ་ཁྱོད་ལ་བསྟོད། །སྲིང་མོ་གསེར་གྱི་སྤུ་
གྲི་མ། །ནག་མོ་ཆེན་མོ་ཁ་འབར་མ། །ཕྱག་ན་གསེར་གྱི་སྤུ་གྲི་བསྣམས། །བདུད་མོ་ནག་མོ་
ཁྱོད་ལ་བསྟོད། །བཀའ་ཡི་དམ་ཚིག་རྗེས་དགོངས་ལ། །རྣལ་འབྱོར་བདག་གིས་བཅོལ་བའི་
ལས། །མ་གཡེལ་བཅོལ་པའི་འཕྲིན་ལས་ཀྱིས། །ད་ལྟ་སྒྲུབས་ཤིག་ས་མཱ་ཡ། །དམ་ཚིག་
བཅོལ་པའི་ལས་ལ་དགོངས། །འཁོར་བཅས་བསྲུང་ཞིང་སྐྱོང་བ་དང༌། །བགེགས་དང་ལོག་
འདྲེན་གཞོམ་པ་དང༌། །རྒྱལ་བའི་བསྟན་པ་རྒྱས་པར་མཛོད། །
མགོན་པོའི་ཕོ་ཉ་དྲག་བསྐུལ་ནི། ཧཱུཾ་མཧཱ་ཀཱ་ལ་སྟོབས་པོ་ཆེ། །ལྷ་ཆེན་དཔལ་འབར་མཐུ་སྟོབས་
ཀྱིས། །སྟེང་ནས་སྤྲུལ་པའི་ཕོ་ཉ་ནི། ཁྱུང་ཆེན་སྔོན་པོ་ལྡིང་ཞིང་འབེབས། །བྷྱོ་བྷྱོཿ དེ་ནི་དགྲ་
ལ་བྷྱོཿ ཆོས་ཆོས་དེ་ནི་དམག་ལ་ཆོས། །དམག་དཔུང་བསྐྱེད་ལ་རུ་མཚོན་ཕྱོར། །བཅོལ་
བའི་འཕྲིན་ལས་གྲུབ་པར་མཛོད། །ཧཱུཾ་དཔལ་ལྡན་མགོན་པོ་ནག་པོ་ཡི། །གཡས་ནས་སྤྲུལ་
པའི་ཕོ་ཉ་ནི། །བྱ་ནག་མང་པོ་འཕུར་ཞིང་འབབ། །བྷྱོ་བྷྱོཿ དེ་ནི་དགྲ་ལ་བྷྱོཿ ཆོས་ཆོས་དེ་ནི་
དམག་ལ་ཆོས། །དམག་དཔུང་བསྐྱེད་པ་རུ་མཚོན་ཕྱོར། །བཅོལ་བའི་འཕྲིན་ལས་གྲུབ་པར་
མཛོད། །ཧཱུཾ་དཔལ་ལྡན་མགོན་པོ་ནག་པོ་ཡི། །གཡོན་ནས་སྤྲུལ་པའི་ཕོ་ཉ་ནི། ལྕགས་སྤྱང་
མང་པོ་འདུར་ཞིང་རྒྱུག །བྷྱོ་བྷྱོཿ དེ་ནི་དགྲ་ལ་བྷྱོཿ ཆོས་ཆོས་དེ་ནི་དམག་ལ་ཆོས། །དམག་
དཔུང་བསྐྱེད་ལ་རུ་མཚོན་ཕྱོར། །བཅོལ་བའི་འཕྲིན་ལས་གྲུབ་པར་མཛོད། །ཧཱུཾ་དཔལ་ལྡན་
མགོན་པོ་ནག་པོ་ཡི། །མདུན་ནས་སྤྲུལ་པའི་ཕོ་ཉ་ནི། །མི་ནག་འོ་དོད་གནམ་དུ་འབོད། །བྷྱོ་
བྷྱོཿདེ་ནི་དགྲ་ལ་བྷྱོཿ ཆོས་ཆོས་དེ་ནི་དམག་ལ་ཆོས། །དམག་དཔུང་བསྐྱེད་ལ་རུ་མཚོན་ཕྱོར། །
བཅོལ་བའི་འཕྲིན་ལས་གྲུབ་པར་མཛོད། །ཧཱུཾ་དཔལ་ལྡན་མགོན་པོ་ནག་པོ་ཡི། །རྒྱབ་ནས་
སྤྲུལ་པའི་ཕོ་ཉ་ནི། །ཁྱི་ནག་མང་པོ་འཁང་ཞིང་ཟ། བྷྱོ་བྷྱོཿདེ་ནི་དགྲ་ལ་བྷྱོཿ ཆོས་ཆོས་དེ་ནི་
དམག་ལ་ཆོས། །དམག་དཔུང་བསྐྱེད་ལ་རུ་མཚོན་ཕྱོར། །བཅོལ་བའི་འཕྲིན་ལས་གྲུབ་པར་

མཛོད། །ཧུཾ། གནྚེ་ལས་སྤྲུལ་ཕོ་ཉ་ནི། ཁྲོ་ཆེན་འབར་བས་འཇིག་རྟེན་གང༌། །བྷྱོ་བྷྱོཿདེ་ནི་དགྲ་
ལ་བྷྱོཿ ཆོས་ཆོས་དེ་ནི་དམག་ལ་ཆོས། །དམག་དཔུང་བསྐྱེད་ལ་རུ་མཚོན་ཕྱོར། །བཅོལ་བའི་
འཕྲིན་ལས་གྲུབ་པར་མཛོད། །ཧཱུཾ་མངག་ཤིང་ལས་ལ་བསྐུལ་བའི་ཚེ། །སྟོང་གསུམ་འཇིག་
རྟེན་མ་ལུས་ཀུན། །ཧཱུཾ་དང་ཕཊ་ཀྱི་སྒྲ་སྒྲོགས་ཤིང༌། །ལ་ལས་བ་དན་གཡབ་མོ་གཡོབ། །ལ་
ལས་རྒྱུ་མའི་ཞགས་པ་འཕེན། །ལ་ལས་མི་རྐང་གླིང་བུ་འབུད། །ལ་ལས་དམར་ཆེན་རཀྟ་
སྒྲེང༌། ལ་ལས་ཚིལ་ཆེན་དུད་པ་གཏོང༌། །ལ་ལ་གནམ་ལྕགས་ཐོགས་ཟེར་འབེབས། །ལ་
ལས་སྤུ་གྲི་སོ་འདར་ཞིང༌། །འུར་འུར་ཆེམ་ཆེམ་སྟོང་གསུམ་འགེངས། །བྷྱོ་བྷྱོཿ སྡང་བའི་དགྲ་
ལ་བྷྱོཿ བྷྱོ་བྷྱོཿ གནོད་པའི་བགེགས་ལ་བྷྱོཿ ཆོས་ཤིག་བསྐུལ་ལོ་དམག་ལ་ཆོས། །དམག་
དཔུང་བསྐྱེད་ལ་རུ་མཚོན་ཕྱོར། །བཅོལ་བའི་འཕྲིན་ལས་གྲུབ་པར་མཛོད། །བྷྱོ་ལྷ་མོ་མི་ཕམ་
སྲིད་གསུམ་བདག །དུང་སྐྱོང་རྒྱལ་མོའི་ཕོ་ཉ་ནི། །རྗེས་ནས་འབྲང་ཞིང་དྲག་ཤུལ་ཆེ། །བུད་
མེད་གྲི་ཐོད་ཐོགས་པ་བརྒྱ། །གཡས་ནས་རུ་འདྲེན་དཔའ་རྩལ་ཅན། །སྐྱེས་པའི་མཚོན་ཆ་
ཐོགས་པ་བརྒྱ། །གཡོན་ན་རུ་འདྲེན་སྤྲུལ་པའི་སྐུ། །ཉན་ཐོས་འཁར་གསིལ་ཐོགས་པ་བརྒྱ། །
སླད་ཀྱི་རྗེས་འབྲང་འཇིགས་རུང་བ། །བནྡྷེ་ཕུར་པ་ཐོགས་པ་བརྒྱ། །ཕོ་ཉ་དྲག་གཏུམ་མི་
བཟད་འབར། །སྲིན་མོ་རལ་པ་གཡེང་པའི་ཚོགས། །བསྟན་པ་བསྲུངས་ཤིག་དཔལ་ལྡན་མ། །
ཕོ་ཉ་མངགས་ཀྱི་རྩལ་མ་ཆུང༌། །བྷྱོ་བྷྱོཿསྡང་བའི་དགྲ་ལ་བྷྱོཿ བྷྱོ་བྷྱོཿགནོད་པའི་བགེགས་
ལ་བྷྱོཿ ཆོས་ཤིག་བསྐུལ་ལོ་དམག་ལ་ཆོས། །དམག་དཔུང་བསྐྱེད་ལ་རུ་མཚོན་ཕྱོར། །སྡང་
དགྲ་གདོན་བགེགས་དམ་ཉམས་རྣམས། །རྡུལ་ཕྲན་བཞིན་དུ་བརླག་པར་མཛོད། །ཅེས་བསྐུལ་
ལོ། །
བཅུ་གཉིས་པ་གཏོར་རྫོངས་ལ། སྔོན་དུ་འགྲོ་བ་བཤགས་པ་ཆུང་བ་ནི། ཧཱུཾ་ཡོན་ཏན་ལྷུན་རྫོགས་དངོས་གྲུབ་
མངའ་བའི་ལྷ། །མ་ལུས་རྨད་བྱུང་ཕན་བདེའི་དགོངས་པ་ཅན། །འཕྲིན་ལས་རྣམ་བཞིས་

བདུད་དཔུང་ཚར་གཅོད་པའི། །ལེགས་ལྡན་ནག་པོ་འཁོར་བཅས་དགོངས་སུ་གསོལ། །སྐུ་
གསུང་ཐུགས་དང་ཡོན་ཏན་འཕྲིན་ལས་ཀྱི། །སྤྱི་དང་ཁྱད་པར་གསང་བའི་དམ་ཚིག་རྣམས། །
བསྲུང་བར་དམ་བཅས་འདའ་རྒྱུ་མ་ལགས་ན། །བདག་ཅག་མ་རིག་ལུས་དང་ངག་སེམས་
ཀྱི། །བག་མེད་ཚུལ་གྱིས་དམ་ལ་འགའ་བ་རྣམས། །སྲུང་མ་རྒྱ་མཚོའི་ཚོགས་ལ་བཟོད་པར་
གསོལ། །ཞེས་པའོ། །དེ་ནས་སྤྱི་བཏབ་ཀྱི་ཚིག་གིས་གཏོར་རྫོངས་བྱ་བ་ལས། དང་པོར་སྲུང་མ་སྤྱི་ཁྱབ་ཏུ་འབུལ་བ་ནི། ཧཱུཾ་
ཧོཿ རྡོ་རྗེའི་འཇིགས་བྱེད་དུས་ཀྱི་འཁོར་ལོ་ནི། །རྣམ་འཕྲུལ་ཁྲོ་རྒྱལ་ཚོགས་དང་བཅས་པ་ཡི། །
བཀའ་ཉན་ཟད་པར་གྲུབ་པའི་འཁོར་དང་བཅས། །ཚངས་པ་ལ་སོགས་ཕྱོགས་སྐྱོང་འཁོར་
དང་བཅས། །སྒྲ་གཅན་ལ་སོགས་གཟའ་མཆོག་འཁོར་དང་བཅས། །རྣམ་རྒྱལ་ལ་སོགས་
ཀླུ་ཆེན་འཁོར་དང་བཅས། །རོ་ལངས་ལ་སོགས་འབྱུང་པོ་འཁོར་དང་བཅས། །མཐའ་ཡས་
སྲིད་གསུམ་རྒྱུ་བའི་སྡེ་བརྒྱད་ཀུན། །འདིར་གཤེགས་མཆོད་གཏོར་རྒྱ་ཆེན་བཞེས་སུ་གསོལ།
ཁམས་དྲུག་དྭངས་མ་རྡོ་རྗེའི་སྲོག་ཐོབ་ཅིང༌། །བར་ཆད་ཀུན་སོལ་འཕྲིན་ལས་ཐམས་ཅད་
སྒྲུབས། །དངོས་གྲུབ་མཐའ་དག་སྩོལ་བའི་སྡོང་གྲོགས་མཛོད། །ཅེས་ཕུལ། དེ་ནས་མགོན་པོ་འཁོར་
བཅས་ཀྱི་སྤྱི་བཏབ་ནི། ཧཱུཾ་དཔལ་ལྡན་མགོན་པོ་མཧཱ་ཀཱ་ལ་དང༌། །དཔལ་ལྡན་ལྷ་མོ་མི་ཕམ་སྲིད་
གསུམ་བདག །ལྕམ་དྲལ་ཁྱོད་ཀྱི་བཀའ་ལས་མི་འདའ་བའི། །དུར་ཁྲོད་བདག་པོའི་ཞིང་
སྐྱོང་འཁོར་དང་བཅས། །སྣང་སྲིད་ལྷ་སྲིན་སྡེ་བརྒྱད་འཁོར་དང་བཅས། །དྲེགས་པ་ཕོ་བརྒྱུད་
མོ་བརྒྱུད་འཁོར་དང་བཅས། །མཁའ་ལྡིང་ལ་སོགས་བྱ་གཅན་འཁོར་དང་བཅས། །པུ་ཊ་ལ་
སོགས་ལས་མཁན་འཁོར་དང་བཅས། །འདིར་གཤེགས་རྒྱན་གྱི་གཏོར་མ་འདི་བཞེས་ཤིག།
ཛམྦུ་ཏི་བའི་ཞལ་ཟས་འདི་བཞེས་ཤིག །ཤ་ཁྲག་དམར་གྱི་གཏོར་མ་འདི་བཞེས་ཤིག །ཛ་
གད་དཔའ་བོའི་སྨན་ཕུད་འདི་བཞེས་ཤིག །སྔར་བཅོལ་ལེགས་པའི་གཏང་རག་གཉན་པོར་
འབུལ། །ད་བཅོལ་ལས་ཀྱི་གསོལ་འདེབས་གཉན་པོར་བཞེས། །འཁོར་རྣམས་བསྲུང་ཞིང་

རྐྱེན་རྣམས་བཟློག་པ་དང༌། །སྡང་བའི་དགྲ་དང་གནོད་པའི་བགེགས་ལ་སོགས། །བདུད་
དང་བར་དུ་གཅོད་པ་རྣམ་མང་པོ། །ཐམས་ཅད་རྡུལ་ཕྲན་བཞིན་དུ་རླག་པར་མཛོད། །བསྟན་
པ་རྒྱས་པའི་ལས་འདི་མྱུར་དུ་སྒྲུབས། །ཞེས་གྱེར་ཞིང༌། ཅུང་ཟད་དྲག་གཏོར་དང་འབྲེལ་བའི་སྐབས་ཡིན་ན།
སྐབས་འདིར་ཡང༌། མཧཱ་ཀཱ་ལ་སྟོབས་པོ་ཆེ། །ཞེས་སོགས་ཕོ་ཉ་བསྐུལ་བ་དེ་བྱེད་པའི་ལག་ལེན་སྣང་ངོ༌། །དེ་ནས་
རྒྱལ་ཆེན་རྣམ་ཐོས་སྲས་ལ་འབུལ་བ་ནི། བཻ། བྱང་ཕྱོགས་སྐྱོང་བའི་རྒྱལ་ཆེན་རྣམ་ཐོས་སྲས། །འཁོར་
བཅས་མཐུ་སྟོབས་རྫུ་འཕྲུལ་ལྡན་པ་རྣམས། །གཏོར་མ་ཕུལ་བ་འདི་དག་བཞེས་སུ་གསོལ། །
མཆོད་སྤྲིན་རྒྱ་མཚོ་འདི་དག་བཞེས་ནས་ཀྱང༌། །བདག་ཅག་འཁོར་བཅས་མ་ལུས་ཐམས་
ཅད་ལ། །བུ་གཅིག་བཞིན་དུ་རྟག་པར་སྐྱོང་བ་དང༌། །བསྟན་པ་བསྲུང་ཞིང་དགེ་ལེགས་
ཀུན་སྩལ་ནས། །བདག་གིས་བཅོལ་བའི་འཕྲིན་ལས་གྲུབ་པར་མཛོད། །བདག་ལ་གནོད་
པར་སེམས་པ་དང༌། །ལོག་པར་ཞུགས་པའི་དགྲ་དང་བགེགས། །དེའི་ཕྲུ་མ་གཞོམ་པ་དང༌། །
གཏན་ནས་བརླག་པའི་འཕྲིན་ལས་མཛོད། །ཞི་དང་རྒྱས་དང་མངོན་སྤྱོད་ཀྱི། །ལས་ཀྱི་
དངོས་གྲུབ་བདག་ལ་སྩོལ། །སངས་རྒྱས་བསྟན་པ་བསྲུང་བ་དང༌། །བཅོལ་བའི་ལས་ལ་མཐུ་
བསྐྱེད་ཅིག །སྟོབས་དང་རྫུ་འཕྲུལ་ཆེ་མངའ་བའི། །གནོད་སྦྱིན་དབང་པོ་འཁོར་བཅས་ཀྱིས། །
བདག་གིས་བསམ་པ་མ་ལུས་ཀུན། །མྱུར་དུ་གྲུབ་པར་མཛད་དུ་གསོལ། །ཞེས་གྱེར་རོ། །དེའི་རྗེས་
སུ། སྲིད་ཞིའི་དཔལ་འབྱོར་མ་ལུས་འབྱུང་བའི་གཞི། །ཐུབ་པའི་བསྟན་པ་ཡུན་རིང་གནས་པ་
དང༌། །དེ་འཛིན་བྱེད་པའི་སྐྱེས་བུ་དམ་པ་ཀུན། །དཔལ་འབྱོར་གྱིས་བརྒྱན་ཡུན་རིང་ཞབས་
བརྟན་ཤོག །བདག་ཅག་འཁོར་དང་བཅས་པ་ཐམས་ཅད་ལ། །ཚེ་རིང་ནད་མེད་བདེ་སྐྱིད་
ཕུན་སུམ་ཚོགས། །དོན་རྣམས་ཐམས་ཅད་ཡིད་བཞིན་འགྲུབ་པ་དང༌། །འགྲོ་བའི་དོན་ལ་
མཐུ་དང་ལྡན་པར་ཤོག །ཅེས་དགེ་ལེགས་སུ་གསོལ་བའི་ཚིག་སུ་བཅད་པ་གང་འོས་ཀྱིས་གསོལ་བ་བཏབ། །
བཅུ་གསུམ་པ་རྗེས་ཀྱི་ཆོ་ག་ནི། སླར་ཡང་མཆོད་པ་ཁ་གསོས། སངས་སྦྱངས་བྱིན་རླབས་གཏོར་ཆོག་ལྟར་རམ། སྤྱི་མཐུན་

ལྟར་བྱ། རྟེན་ཅིང་འབྲེལ་བར་འབྱུང་བ་ཡི། །ལྷ་རྫས་བཟང་པོའི་མཆོད་ཡོན་འདི། །ཡི་དམ་
ཆོས་སྐྱོང་ཚོགས་ལ་འབུལ། །བཞེས་ནས་བདག་ལ་མཆོག་སྩོལ་མཛོད། །ཨོཾ་བཛྲ་ཨརྒྷཾ་པྲ་
ཏཱིཙྪ་སྭཱཧཱ། ཞབས་བསིལ། མེ་ཏོག་རོལ་མོའི་བར་སྦྱར་ཞིང༌། ཨོཾ་བཛྲ་ཤཔྟ་ཨཱཿཧཱུཾ། བར་ཀྱང་སྦྱར་རོ། །
སྟོང་པ་ཉིད་དང་སྙིང་རྗེའི་བདག །ཅེས་སོགས་དང༌། སྲིན་པོའི་གཟུགས་ཀྱི་སོགས་དང༌། གང་གི་
སྐུ་གསུམ་སོགས་དང༌། གདོང་ལྔ་ཉི་ཟླའི་གདན་སྟེང་ན། །སོགས་ཤོ་ལོ་ཀ་རེ་རེས་བསྟོད། འདོད་དོན་གསོལ་
བ་བཏབ་རྒྱ་ཆེར་བྱ། རྡོ་རྗེ་སེམས་དཔའི་ཡིག་བརྒྱ་ལན་བདུན། མ་འབྱོར་པ་དང་ཉམས་པ་སོགས་བཟོད་གསོལ་མན་
ཆད་བཀྲ་ཤིས་ཀྱི་བར་དུ་གཏོར་ཆོག་ནས་བྱུང་བ་ལྟར་བྱའོ། །སྤྱིར་བདག་བསྐྱེད་ཡི་དམ་རང་གང་མོས་ལ་བྱས་པ་ཆོག་ཅིང༌།
མདུན་བསྐྱེད་ཡི་དམ་དང༌། གཏོར་མ་གནས་ཡོ་བྱིན་རླབས་སོགས། བདག་བསྐྱེད་ཀྱི་རིམ་པ་དང་མཐུན་པར་སྦྱར་ན་ཆོག་ལ།
བདག་བསྐྱེད་ཡི་དམ་གཞན་ལ་རྟེན་ནས། མདུན་བསྐྱེད་ཡི་དམ་གཞན་ལའང་གཏོར་མ་འབུལ་དུ་རུང་བས། སྤྱིར་གོ་བ་འཕྲུལ་
ཆགས་པ་གཅིག་བྱུང་ན། ཇི་ལྟར་བྱས་ཀྱང་མ་ནོར་བར་འགྱུར་བར་སླ་བ་ཡིན་མོད། འོན་ཀྱང་ཚིག་དོན་སྣ་ཚོགས་སུ་འཆོལ་བར་
འགྱུར་བའི་ཉེན་ཡོད་པས། ལུགས་འདི་འཛིན་པ་རྣམས་ཀྱིས་གོང་དུ་བཤད་པ་འདི་ཁོ་ན་གཞུང་བསྲང་བར་བྱའོ། །
ཅི་སྟེ་མགོན་པོའི་བསྐང་བ་བརྒྱ་ཚར་སྟོང་ཚར་སོགས་བྱེད་དགོས་པའི་ཚེ། སྔར་གྱི་རྒྱས་པ་དེ་མ་ལྕོགས་ན། ཕྱིས་གང་
ཟག་ཕལ་པས་སྦྱར་བ་ལ་སྙིང་པོ་མེད་པས། ཡིག་རྙིང་གཏུམ་ཆེན་མར་གྲགས་པ་ཉིད་བྱ་སྟེ། དེ་ཡང་གཏོར་མ་རྣམས་ཁ་གསོས་
མཆོད་པ་གསར་པ་རེ་བཤམ་ཐུབ་ན་རབ། མིན་ན་ཡང་ཁ་གསོ་བ་དང༌། གཏོར་མ་ལ་སྨན་དང་རཀྟས་བྲན། སྔགས་དྲུག་
ཕྱག་རྒྱ་དྲུག་ཏིང་ངེ་འཛིན་དྲུག་གིས་བྱིན་གྱིས་བརླབས་ཏེ། འདི་སྐད་ཅེས་གྱེར་རོ། །ཧཱུཾ། གཏུམ་ཆེན་ནག་པོ་ལྕམ་
དྲལ་དང༌། །ཨེ་ཀ་ཛ་ཊི་ལ་སོགས་པ། །བཀའ་བསྡོད་ཕོ་ཉ་འཁོར་བཅས་ལ། །ཁྱད་པར་
དམ་རྫས་འབུལ་བ་ནི། །མཆོད་སྤྲིན་རྒྱ་མཚོ་དཔག་མེད་དང༌། །མཾ་སའི་རྒྱན་ཅན་གཏོར་མ་
དང༌། །ཕྱག་མཚན་རྒྱན་ཅན་དམ་པ་དང༌། །ཕྱི་ནང་གསང་བའི་རྟེན་རྣམས་ཀྱིས། །ལྕམ་དྲལ་
མཁའ་འགྲོའི་ཐུགས་དམ་བསྐང༌། །པུ་ཊ་ཕོ་མོའི་ཐུགས་དམ་བསྐང༌། །བྲན་གཡོག་འཁོར་གྱི་
ཐུགས་དམ་བསྐང༌། །བར་ཆད་ཀུན་སོལ་མཐུན་རྐྱེན་སྒྲུབས། །ཧཱུཾ། དམར་ཆེན་རཀྟ་རྒྱ་མཚོར་

སྐྱིལ། །ཤ་རུས་བཟའ་བ་རི་ལྟར་སྤུངས། །བདུད་རྩིའི་སྨན་གྱི་ཆུ་རྒྱུན་འབབ། །མཛེས་པའི་
རྒྱན་གྱིས་སྤྲིན་ལྟར་གཏིབས། །དམ་ཚིག་ཅན་འདུས་གནས་མཆོག་འདིར། །ལྕམ་དྲལ་སོགས༴ 
[ཧཱུཾ།]རུས་པའི་རྒྱན་དྲུག་སྦྲུལ་རྒྱན་དང༌། །སྟག་ཤམ་དར་གྱི་ལྷབ་ལྷུབ་དང༌། ཁྲག་ཞག་ཐིག་
ལེ་ཟོ་རིས་དང༌། །དཔལ་གྱི་ཆས་བརྒྱད་ལ་སོགས་པས། །ལྕམ་དྲལ༴ དམིགས་མེད་ཐུགས་
རྗེས་འགྲོ་དོན་དུ། །གདུག་པའི་གཟུགས་སུ་རྣམ་སྤྲུལ་ཞིང༌། །སྟོང་དང་སྙིང་རྗེ་དབྱེར་མེད་
པར། །ངེས་པར་རྟོགས་པའི་ཤེས་རབ་འདིས། །ལྕམ་དྲལ་སོགས། ཞེས་བསྐང་བ་དང༌། ཨརྒྷཾ་སོགས་ཀྱི་
མཆོད་པ་དང༌། སྲིན་གཟུགས་མའི་ཤོ་ལོ་ཀ་དང་པོས་བསྟོད། འདོད་དོན་གསོལ་བཏབ་ཤུགས་ལ་ཡོད་པས། ལོགས་སུ་མ་བྱས་
ཀྱང་ཆོག་པར་བཞེད་དོ། །ཞལ་བཞི་པའི་བསྐང་བཤགས་བྱ་བར་འདོད་ན། ལོགས་སུ་འབྲི་བ་ལྟར་ཤེས་པར་བྱའོ། །བཀའ་སྲོལ་
འདིའི་ལུགས་མ་ཉམས་པའི་བླ་མ་གོང་མ་རྣམས་ཀྱི་ཕྱག་ལེན་མཛད་པ། ཇོ་ནང་བ་ཡབ་སྲས་ཀྱི་བཀའ་སྲོལ་ལ། ཀུན་སྤངས་
ཆེན་པོ་དཔོན་སློབ་གསུམ་གྱི་དུས། བཀའ་བསྲུང་གི་མཐིལ་གུར་ལྕམ་དྲལ་ཉིད་ཡིན། ཀུན་མཁྱེན་ཆོས་ཀྱི་རྒྱལ་པོས་དེ་སྟེང་དུ་
རྣམ་ཐོས་སྲས་ཀྱང་རྩལ་མངོན་དུ་མཛད་ཅིང༌། ཡབ་སྲས་དེ་དག་གིས་ཞིང་སྐྱོང་གདོང་བཞི་པ་ལ་རྩལ་མངོན་པ་མ་བྱུང་བ་ལྟར།
བསྐང་བཤགས་ཀྱི་རིམ་པ་རྣམས་འདིར་མ་བཀོད་དོ། །གཞན་ཡང་ཆོས་སྐྱོང་སྲུང་མ་ཡེ་ཤེས་ཀྱི་སྤྱན་དང་ལྡན་པ་གཞན་འགའ་
ཞིག་གི་མཆོད་གཏོར་བསྐང་བཤགས་དཀྱུས་འདི་ལ་བྱ་བར་འདོད་ན། ཡེ་ཤེས་དབྱིངས་ཀྱི་མགོན་པོའི་རིགས་རྣམས་ལྕམ་དྲལ་
གྱི་རྗེས་ལ་བྱ་ཞིང༌། ལས་ཀྱི་མགོན་པོའི་རིགས་རྣམས་དེའི་རྗེས་ལ་བྱ་སྟེ། རྒྱལ་ཆེན་རྣམ་སྲས་ཀྱི་སྔོན་ནམ། རྗེས་གང་རིགས་ལ་
བྱའོ། །དེ་ཡང་ལུགས་འདིའི་ཁྲིགས་ཆགས་ཀྱི་དབང་དུ་བྱས་པ་ཡིན་གྱི། སྒྲུབ་པ་པོ་རང་ཉིད་གཅིག་པུས་བྱེད་པའི་ཚེ། རང་གང་
ལ་གཙོ་བོར་བྱེད་པ་དེ་ཉིད་ཐོག་མར་བྱས་པས་ཆོག་སྟེ། ཡེ་ཤེས་ཀྱི་ལྷ་ལ་དོན་དམ་པར་བཟང་ངན་མེད་པའི་ཕྱིར་རོ། །འཇིག་
རྟེན་པའི་སྲུང་མའི་རིགས་ནི། རང་དེ་ལ་གཙོ་བོར་བྱེད་པ་ཡིན་ཀྱང༌། ཆོག་སྒྲིགས་གཅིག་པོ་དེའི་སྐབས་ལ་ཡེ་ཤེས་ཀྱི་ལྷའི་སྔོན་
ལ་བྱེད་མི་རུང་བས། འབྱུང་པོ་སྤྱི་གཏོར་གྱི་གོང་འོག་གང་རུང་དུ་བྱའོ། །ཞེས་པ་དཔལ་ཇོ་ནང་བའི་བཀའ་སྲོལ་ལས་བརྩམས་ཏེ།
དམ་ཅན་ཆོས་སྐྱོང་སྲུང་མའི་མཆོད་{ཕྲིན་[སྤྲིན་]རྒྱས་པ་འཕྲིན་ལས་རྣམ་རོལ་ཞེས་བྱ་བ་འདི་ཡང༌། རྒྱལ་ཁམས་པ་ཏཱ་ར་ནཱ་ཐས་
རང་ལོ་སུམ་ཅུ་རྩ་དགུ་ལོན་པ་ལ་སྒྲིགས་པ་སྟེ། ར་ས་འཕྲུལ་སྣང་ཆོས་འཁོར་ཆེན་པོའི་གནས་སུ་སྦྱར་བའོ། །དགེ་ལེགས་འཕེལ།

བཀྲ་ཤིས། །

༄༅། །དཔལ་གུར་གྱི་མགོན་པོའི་དམར་ཆེན་གཏོར་བཟློག་
གི་ཆོ་ག་བར་ཆད་ཀུན་སེལ་ཞེས་
བྱ་བ་བཞུགས།
༄༅། །ཨོཾ་སྭཱ་སྟི། བླ་མ་དམ་པ་རྣམས་ལ་ཕྱག་འཚལ་ལོ། །འདིར་དཔལ་ནག་པོ་ཆེན་པོ་གུར་གྱི་མགོན་པོའི་གཏོར་
མའི་ལས་ཚོགས་ལས། བཟློག་པ་གཙོ་བོར་གྱུར་པའི་དམར་ཆེན་གཏོར་མའི་རིམ་པ་ནི་འདི་ཡིན་ཏེ། ཡིད་དང་མཐུན་པའི་གནས་
སུ་བྲིས་སྐུ་སོགས་རྟེན་དགྲམ། གཏོར་མ་ལྔ་ཚར་མཆོད་པ་བསྐང་གཏོར་སོགས་བཤམས། དེ་དག་གི་མདུན་སོགས་ཇི་ལྟར་འོས་
པར་རྡུལ་ཚོན་ནམ་ཆུ་ཚོན་གྱིས་དཀྱིལ་འཁོར་འབྲི་སྟེ། དབུས་སུ་ཆོས་འབྱུང་གྲུ་གསུམ་མཐིང་ནག་མཐའ་མེ་རིས་བསྐོར་བ། དེའི་
དབུས་སུ་མཚོན་ཆ་འཁོར་ལོ་སྔོན་པོ་རྩིབས་དྲུག་པ། མུ་ཁྱུད་ནག་པོ་ལ་རྡོ་རྗེ་སྔོན་པོའི་ཕྲེང་བའམ། ཐོད་སྐམ་གྱི་ཕྲེང་བས་བསྐོར།
རྩིབས་ཀྱི་བར་རྣམས་དམར་པོར་བྱ། རྩིབས་ལས་ལྟེ་བ་སུམ་འགྱུར་གྱི་ཆེ་བར་བྱེད་ཅིང་ལྟེ་བ་ལ་རེ་ཁ་ཉིས་རིམ་འཐེན། དེའི་ནང་
དུ་ཆོས་འབྱུང་གྲུ་གསུམ་དམར་ནག་གཅིག་བྱ། དེའི་གྲུ་ཆད་ལྗང་ཁུ་ཡིན། ཆོས་འབྱུང་ནང་མ་ལ་ཡང་མེ་རིས་འབྲི་ཐུབ་ན་ལེགས།
དེའི་དབུས་སུ་ཉི་གདན་ལ་གྲི་གུག་དང༌། རྩིབས་རྣམས་ལ་ཉི་གདན་གྱི་སྟེང་དུ་ཕྱག་མཚན་ནམ་ཚོམ་བུ་ནག་པོ་རེ་འགོད། དཀྱིལ་
འཁོར་གྱི་དབུས་མཉྫིའི་སྟེང་དུ། ལྕགས་སྣོད་ཡངས་པར་ནས་ནག་རྗེན་བཏགས་བྲེ་ལྔ་ལས་མི་ཉུང་བ། ཚ་བ་གསུམ་དང༌། ལྕགས་
ཕྱེ་ཟངས་ཕྱེ་སོགས་བརྡར་བ་ལ་ཁྲག་དང་ཆང་བསྲེས་པའི་ཆུས་སྦྲུས་ཏེ། དབུས་སུ་གཏོར་མ་སྙིང་གཟུགས་མ་ལ་ཁྱད་པར་རྩེ་མོ་
རྣོ་ཞིང་ཟུར་དོད་པ། འཁོར་བཤོས་བུ་གྲུ་གསུམ་ཕྲ་སང་ངེ་བ་དྲུག་གིས་བསྐོར་བ། དེ་རྣམས་གཙོ་བོའི་གཏོར་མའི་སུམ་ཆ་ཙམ་དུ་
སླེབ་པ། དེ་དག་གི་བར་མཐེབ་སྐྱུས་བཀང་ནས་གཏོར་སྣོད་ཀྱི་ཁ་མཚམས་དང་མཉམ་པར་ཟན་གྱི་མུ་ཁྱུད་ལྕགས་རི་བཞིན་དུ་
བསྐོར་བ། གཏོར་མ་དེ་ལ་གྲི་ཁྲག་དང་དུག་སྦྱར་བའི་ཁྲག་གཙང་མས་བྱུགས། །ཡུངས་གར་དང༌། མཚེ་དང་སྐྱེར་པ་སོགས་དུག་
ཤིང་དང་ཚེར་མའི་རྩང་ཁྲག་གིས་བྱུགས་པས་བརྒྱན། ཟན་གྱི་མུ་ཁྱུད་ལ་རྩང་ཉི་ཤུ་རྩ་གཅིག་སྲིན་མོ་འགྲོས་སུ་གཟུགས། གཞན་

ཡང་ལིང་ཆུང་མགོ་བོ་ཐུར་དུ་ལྟ་བ་དང༌། མི་མགོ་སྐམ་རློན་སོགས་འཇིགས་སུ་རུང་བའི་རྒྱན་ཇི་ལྟར་འོས་པས་བརྒྱན། གཏོར་
མ་དང་ཆོས་འབྱུང་གཉིས་ཀའི་ཟུར་རང་ལ་མི་སྟོན་པར་བཞེད། དེའི་མདུན་ནས་སླར་ཡང་ཆོས་འབྱུང་ངམ་མི་ལྤགས་སོགས་ཀྱི་
གདན་ལ་ལྕགས་སྡེར་ལ་སོགས་པའི་སྣོད་དུ་ཟོར་གཏོར་གྲུ་གསུམ་མར་ནག་དུག་ཁྲག་གིས་བྱུགས་པ། ངོས་གསུམ་ལ་ཟན་གྱིས་
འབུར་དོད་བྱས་ཏེ། ངོས་གཅིག་ལ་ཧཱུཾ། གཡས་སུ་བྷྱོཿ གཡོན་དུ་བཟློག་ཅེས་པ་ཡོང་བ་བྱ། འདི་ལའང་འབུལ་གཏོར་{ལོགས་
[ལ་སོགས་]པ་ཐུན་གཏོར་འདྲ་བ་གཅིག་ཀྱང་བཤམས། ཟོར་གཏོར་དེའི་གཡས་ནས་ཕར་རིམ་པ་བཞིན་དུ་སྐམ་ཐུན་རྣམས་
བཤམ་སྟེ། རྡོ་ནག་གྲུ་གསུམ་ལ་དུག་ཁྲག་གིས་ཁྲམ་རིས་དང་བྷྱོཿ བྲིས་པ་བདུན་ལ་སོགས་པ་དང༌། དེ་འཕེན་པའི་འུར་རྡོ་
སྐོར་ཐག་ནི་ཡུག་སྐྲ་རོ་སྐྲ་བསྲེས་པ་དང༌། འུར་མཐིལ་མི་ལྤགས་ལས་བྱས་པ་སོགས་བཞག །ལྕགས་སྣོད་དུ་ཡུངས་དཀར་ནག།
ལྕགས་ཕྱེ་ཟངས་ཕྱེ་རྡོ་ཕྱེ་སྐེ་ཚེ་ཤིང་ཚེ་སོགས་སྣོད་སོ་སོར་བླུག་པའམ་གཅིག་ཏུ་བསྲེས་ལ་བཞག །མཚེ་ཤིང་ཁྲག་གིས་བསྐུས་
པ་དང༌། འབྱོར་ན་ཐལ་ཆེན་ཡང་བཤམ། མདའ་འུག་སྒྲོ་མ་སྐྱེར་མ་དེ་གྲུ་གསུམ་མདེའུ་ལ་ཧཱུཾ་བཟློག་བྷྱོཿ བྲིས། ལྟོང་ལ་ལས་
མཁན་གྱི་བསད་སྔགས་བྲིས། གཞུའི་མཆོག་མ་གཡས་གཡོན་ལ་རྦོད་རྦད་ཀྱི་སྔགས་བྲིས་པའང་བཤམ། ཟོར་གཏོར་གྱི་གཡོན་
དུ་གྲི་ཁྲག་ལ་སོགས་པའི་ཁྲག་སྣ་སྣ་ཚོགས་ལ་དུག་སྣ་སྣ་ཚོགས་སྦྱར་བ་ཁྲག་ཐུན་དངོས་དང༌། ཁྱུ་མཆོག་གི་རྭ་གཡས་པའི་ནང་
དུ་ཡང་དུག་ཁྲག་བླུག་པ་རེབས་ཁ་ཕུར་བ་དང༌། དུག་དང་ཆང་གིས་སྡུས་པའི་ཀོང་ཟོར་བདུན་དུ་ཡང་དུག་ཁྲག་ཅུང་ཟད་རེ་བླུག་
པ་དང༌། །གྱོ་ཚལ་དང་ཐོད་ཚལ་དུ་ཡང་དུག་ཁྲག་བླུག་པ། ཅི་རིགས་བཤམས། དེ་དག་གི་མདུན་དུ་རཀྟའི་མཆོད་ཡོན་དབང་
ལྔའི་མེ་ཏོག་ཤ་རུས་ཀྱིས་བརྒྱན་པའི་ཞལ་ཟས་གྲུ་གསུམ་རྐང་གླིང་སོགས་དྲག་པོའི་མཆོད་པ་སྣ་ཚོགས་བཤམ། །སྒྲུབ་པ་པོའི་
མདུན་ནམ། དམར་ཆེན་གཏོར་མའི་མདུན་དུ་འབྲུབ་ཁུང་གྲུ་གསུམ་མཐིང་ནག་མེ་རིས་འབར་བའི་ནང་དུ་ཚ་བ་གསུམ་དང་སྐེ་
ཚེ་གྲི་ཁྲག་སོགས་སྦྱར་བའི་བག་ཟན་ལ་ལིང་ག་བཅོས། བྲིས་པའི་ལིང་ག་སྔགས་ཅན་དེའི་སྙིང་གར་བཅུག་ན་བཟང༌། དེ་མིན་
དར་དམར་པོའི་རས་མ་གཅིག་ཚོན་སྐུད་སྣ་ལྔའམ་སྔོ་དམར་གྱིས་བསྡམས་ཏེ་སྙིང་གར་བཅུག དེའི་སྣེ་མོ་སྙིང་གའི་ཐད་ནས་ཕྱིར་
བཏོན་ཏེ་སྐེ་ལ་སེ་ཆིངས་བཏབ། སྣོ་མོ་ཟངས་ཀྱི་ཕུར་པ་ལ་བཏགས་ཏེ་ཟོར་གཏོར་ལ་འཛུགས། གཞན་ཡང་ཡོ་བྱད་ཐམས་ཅད་
ཚང་བར་བྱ་སྟེ། ཤ་དུམ་སྣ་ཚོགས་དང༌། ཕུད་མ་ཉམས་པ་དང༌། ཁྲག་གཙང་མ་སོགས་འོག་ཏུ་དགོས་པ་ཐམས་ཅད་འཛོམ་པར་
བྱའོ། །དེ་དག་ནི་དེའི་ཐུན་མོང་མ་ཡིན་པའི་ཤོམས་ཡིན་ལ། དེའི་སྔོན་དུ་བསྐང་གསོའི་ཤོམས་ཐམས་ཅད་ཚང་བར་བྱ་དགོས་སོ། །

དེ་ནས་སྒྲུབ་པ་པོ་རྣམས་འདུས་ཏེ། སྔོན་འགྲོ་གཏོར་མ་ཡི་དམ་གང་བྱེད་རང་རང་གི་ཆོ་གའི་ལུགས་བཞིན་བཏང༌། དེ་མ་
ཐག་བགེགས་གཏོར་ཡང་སྤྱི་དང་མཐུན་པར་གཏོང་སྟེ་ཆ་གསུམ་བཞིན་ནོ། །དེ་ནས་གནས་ཡོ་བྱིན་རླབས་ཡི་དམ་གྱི་ཆོ་ག་གང་
ཡིན་དེའི་ལུགས་བཞིན་དུ་བྱ། དེ་རྗེས་བདག་བསྐྱེད་བཟླས་པ་དང་བཅས་པ་དཀྱིལ་འཁོར་ཉེར་བསྡུའི་བར་དུ་བྱའོ། །དེ་ནས་
མདུན་བསྐྱེད་ཀྱི་བྱ་བ་ལ་གཉིས་ལས། མདུན་བསྐྱེད་སྤྱིའི་བྱ་བ་ནི། ཡི་དམ་ཆོས་སྐྱོང་གི་གཏོར་བསྔོ་ནས་གཞི་བདག་གཏོར་མའི་
བར་དུ་གཏོར་ཆོག་དཀྱུས་ཙམ་གཏོང་བའམ། བསྐང་གསོ་དང་འབྲེལ་ནའང་དེའི་བྱ་བ་ཚར་གཅིག་སྐབས་འདིར་རྫོགས་པར་
བྱས་ན་ལེགས་སོ། །
གཉིས་པ་ཁྱད་པར་གྱི་མདུན་བསྐྱེད་སྒྲུབ་པ་ནི། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུཾ་ཕཊ་ཀྱིས་བསངས།
ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོཧཾ། གིས་སྦྱངས། སྟོང་པའི་ངང་ལས་རང་གི་མདུན་དུ་ཡི་
གེ་ཁཾ་ལས་དགྲ་བགེགས་སྒྲོལ་བའི་གཞལ་མེད་ཁང་མཐིང་ནག་གྲུ་གསུམ་འབར་བ། སྒོ་མེད་
ལྕགས་ཀྱི་མུན་ཁང་རྒྱ་དང་ཚད་ཡོངས་སུ་ཆད་པ་མེད་པ། ཕྱི་རོལ་མེ་རླུང་འཚུབས་ཤིང༌། ནང་
ཁྲག་ཞག་འཁྲུགས་པ། ཕྱི་ནང་ཐམས་ཅད་དུར་ཁྲོད་འཇིགས་སུ་རུང་བས་ཁྱབ་པ། དེའི་
དབུས་སུ་བྷྲཱུཾ་ལས་བྱུང་བའི་འཁོར་ལོ་ནག་པོ་རྩིབས་དྲུག་པ། གནམ་ལྕགས་འབར་བའི་རང་
བཞིན་རྩེ་མོ་རྣོ་བ། དགྲ་བགེགས་ཐམས་ཅད་མནན་པའི་སྟེང་འཁོར་ལོའི་ལྟེ་བར་པཾ་ལས་
པདྨ་དང༌། རཾ་ལས་ཉི་མའི་སྟེང་དུ་ཧཱུཾ། ཞེས་པ་ནས། དབུས་ན་བཞུགས་པའོ། །ཨོཾ་ཤྲཱི་མཧཱ་ཀཱ་ལ་ཡ་
ཧཱུཾ་ཧཱུཾ་ཕཊ་སྭཱཧཱ། ཞེས་པའམ། སྤེལ་ཚིག་ཅན་ལན་གསུམ་གྱིས་གཙོ་བོ་བསྐྱེད། འཁོར་ལོའི་མདུན་གྱི་རྩིབས་ལ་
མཾ་ལས་ཨེ་ཀ་ཛ་ཊི། ཞེས་པ་ནས། སྒྲ་སྒྲོགས་པའོ། །ཨོཾ་རོ་རུ་རོ་རུ་བི་ཏིཥྛ་བ་ཏོ་སི་ཀ་མ་ལ་རཀྵ་
སི་ཧཱུཾ་བྷྱོཿཧཱུཾ། ཞེས་པའམ་དེ་ཉིད་སྤེལ་ཚིག་དང་བཅས་པས་ཡུམ་ཆེན་དང་ལྷ་མོ་བསྐྱེད། གཞན་ཡང་ལྕམ་དྲལ་ནས།
བསྐོར་བར་གྱུར། ལྷོ་སྟོད་ཀྱི་རྩིབས་ལ་ཡ་ལས་ནག་པོ་གནོད་སྦྱིན་སོགས། རྣ་ཆ་ཅན། ཨོཾ་ཀཱ་
ལ་ཡཀྵ་ཡེ་ཧཱུཾ་ཕཊ། ལྷོ་སྨད་ཀྱི་རྩིབས་ལ་མཾ་ལས་ནག་མོ་གནོད་སྦྱིན་སོགས། ལན་ཚར་ཅན།

ཨོཾ་ཀཱ་ལི་ཡཀྵ་ཎི་ཧཱུཾ་ཕཊ། ནུབ་ཀྱི་རྩིབས་ལ་ཏྲི་ལས་བུ་ཊ་སོགས། ན་བཟའ་ཅན། ཨོཾ་ཡཀྵ་པུ་ཊ་
ཡེ་ཧཱུཾ་ཕཊ། བྱང་སྟོད་ཀྱི་རྩིབས་ལ་{ཏྱི་[དྲི་]ལས་བྷ་ཌ་སོགས། འཛིན་ཞིང་གསོལ་བ། ཨོཾ་རུ་ཊ་
བྷ་ཊ་ཡེ་ཧཱུཾ་ཕཊ། བྱང་སྨད་ཀྱི་རྩིབས་ལ་བྷྱོཿལས་སྲིང་མོ་སོགས། མེ་འབར་བ། ཨོཾ་རུ་ལུ་རཀྵ་སི་
ཧཱུཾ་ཕཊ། ལྔ་ཆར་ཡང་ཞེས་པ་ནས། བསྐོར་བར་གྱུར། ཨ་ལི་ཨ་ལི་མ་ཛ་ཛ་ཤཾ་ཤཾ་ལི་ཤི་ངེད་ཨ་ཤྭ་
ངེད་མུ་སྨུགས་པུ་ཊི་ཨ་ལི་མ་ཛ་ཛཿ ནག་མོ་ཤ་ལ་རུབས་རུབས་ཛ་ཛཿ ཞེས་པ་ལན་གསུམ་དང༌། ཨོཾ་
རོ་རུ་རོ་དུ་ཏྲི་ཙ་པ་ལ་ཨ་ཤུག་མེ་མ་ཧཱུཾ་མ་བྷྱོཿཛཿཛཿ ལན་གསུམ་གྱིས་ལྷ་རྣམས་བསྐྱེད་ཟིན་པ་བྱིན་གྱིས་
བརླབས། ཟོར་གཏོར་སོགས་ལ་དམིགས་ནས། དཀྱིལ་འཁོར་ཆེན་པོའི་མདུན་ཕྱོགས་སུ་དུར་ཁྲོད་ཆེན་
པོའི་དབུས་མེ་རླུང་འཁྲུགས་པའི་ནང་ཁྲག་མཚོ་ཁོལ་མའི་སྟེང་དུ་མཐིང་ནག་གྲུ་གསུམ་
འབར་བའི་དཀྱིལ་འཁོར་པད་ཉི་ལ་དགྲ་བགེགས་ཕོ་མོ་བསྒྱེལ་བའི་སྟེང་དུ་ཧཱུཾ་མཐིང་ནག་
འབར་བ་ལས་འོད་འཕྲོས། དགྲ་བགེགས་གདུག་པ་ཅན་ཐམས་ཅད་ཚར་བཅད། ཚུར་འདུས་
ཡོངས་སུ་གྱུར་པ་ལས། གསོད་བྱེད་ལས་ཀྱི་མགོན་པོ་སྐུ་མདོག་མུན་པ་ལྟར་གནག་པ། ཕྱག་
གཡས་གྲི་གུག་འཕྱར་ཞིང་སྡིགས་པས་དགྲ་བགེགས་ཀྱི་སྲོག་རྩ་གཅོད་པ། ཕྱག་གཡོན་ཐོད་
ཁྲག་སྙིང་བཅས་ཐུགས་ཀར་འཛིན་ཞིང་ཞལ་དུ་གསོལ་བ། སྤྱན་གསུམ་གནོད་བྱེད་ལ་སྡང་
མིག་ཏུ་གཟིགས་ཤིང་ཞལ་གདངས་པ། མཆེ་བ་ཟངས་ཡག་ཏུ་གཙིགས་པ། སྐྲ་སེར་གྱེན་དུ་
བརྫེས་པ། གད་རྒྱངས་དྲག་པོས་བདུད་སྡེ་འཇོམས་པ། དར་ནག་གི་འཇོལ་བེར་དང༌།
གསེར་གྱི་སྐེ་རགས་དང་སག་ཏིའི་ལྷམ་གྱོན་པ། ཐོད་པ་སྐམ་རློན་གྱི་ཕྲེང་བ་དང་སྦྲུལ་གྱིས་
བརྒྱན་པ། ཞབས་གཉིས་གཡོན་བརྐྱང་བས་གྱད་ཀྱི་དོར་སྟབས་ཀྱི་བཞུགས་ཤིང༌། འཁོར་
གཤིན་རྗེ་ཕོ་མོ་དང༌། སྲིན་པོ་ཕོ་མོའི་ཚོགས་ཀྱིས་བསྐོར་བའོ། །ཨོཾ་མཧཱ་ཀཱ་ལ་རུ་ཏྲ་ས་མ་ཡ་
ཧཱུཾ་ཕཊ། གཡས་ཀྱི་སྐམ་ཟོར་རྣམས་ཡི་གེ་ཏྲི་ནག་པོ་ལས་དྲེགས་པ་ཕོ་སྔོ་སྐྱ་གཡས་མཚོན་ཆ་
སྣ་ཚོགས་དང༌། གཡོན་ཞགས་པ་འཕེན་པ་དཔག་ཏུ་མེད་པ་རླུང་དམར་འཚུབ་མའི་དབུས་ན་

གནས་པ་དང༌། གཡོན་ཕྱོགས་ཀྱི་རློན་ཟོར་རྣམས་མཾ་ལས་དྲེགས་པ་མོ་ཚོགས་བུད་མེད་
དམར་ནག །གཡས་ཁྲམ་ཤིང་དང་གཡོན་ནད་རྐྱལ་ཐོགས་པ་དཔག་ཏུ་མེད་པ་རྣམས་དུག་
མཚོ་དང་ཁྲག་མཚོར་རྒྱུ་བའོ། །དེ་དག་གི་མཐའ་སྐོར་དུ་བདུད་དང་མ་མོ་དང་ལྷ་སྲིན་སྡེ་
བརྒྱད་ལ་སོགས་པ་དྲེགས་པའི་ཚོགས་དཔག་ཏུ་མེད་པ་ས་དང་བར་སྣང་ཐམས་ཅད་ཁྱབ་
པར་གྱུར། ཐམས་ཅད་ཀྱི་དཔྲལ་བར་ཨོཾ་ཞེས་པ་ནས། འོག་མིན་རྣམ་པར་སྣང་མཛད་ཀྱི་ཐུགས་
ཀ་ནས་མགོན་པོ་རང་བཞིན་གྱི་གནས་ནས་ལྷ་མོ། རྡོ་རྗེ་གདན་གྱི་སྤོ་ནས་ལས་མགོན་མིང་
སྲིང་རྣམས་དང༌། དུར་ཁྲོད་ཆེན་པོ་རོ་ཐང་ནག་པོ་ནས་ལས་ཀྱི་མགོན་པོ་མཧཱ་ཀཱ་ལ་ཟངས་གྲི་
ཅན་དང༌། དུར་ཁྲོད་ཆེན་པོ་བརྒྱད་ལ་སོགས་པ་ཕྱོགས་མཚམས་ཐམས་ཅད་ནས་དྲེགས་པ་
ཕོ་མོ་བསམ་གྱིས་མི་ཁྱབ་པ་དང་བཅས་པ་བཛྲ་ས་མཱ་ཛཿ ཧཱུཾ་རྡོ་རྗེ་འཆང་གི་སྤྱན་སྔ་རུ། ། ཇི་
ལྟར་ཁས་བླངས་དམ་བཅས་པའི། །དམ་ཚིག་ཚུལ་བཞིན་དྲན་མཛོད་ལ། །བདག་གི་དོན་
ཕྱིར་གཞལ་ཡས་འདིར། །ནག་པོ་ཆེན་པོ་སྤྱན་འདྲེན་ན། །རང་གི་དམ་ཚིག་སེམས་ཤིང་བྱོན། །
བོས་པའི་ཚེ་ན་སྙན་མ་སྲ། །གཡབས་པའི་ཚེ་ན་སྤྱན་མ་བརྟུལ། །རྦད་པའི་ཚེ་ན་མཐུ་མ་
ཆུང༌། །བསྟེན་པའི་ཚེ་ན་རྒྱང་མ་རིང༌། ཀྱཻ། བོས་སོ་ནག་པོ་སྙན་མ་སྲ། །གཡབས་སོ་ནག་པོ་
སྤྱན་མ་བརྟུལ། །རྦད་དོ་ནག་པོ་མཐུ་མ་ཆུང༌། །བསྟེན་ནོ་ནག་པོ་རྒྱང་མ་རིང༌། །སྒྲུབ་པོ་ནག་
པོ་ཐུགས་མ་གཡེལ། །བཀུར་རོ་ནག་པོ་འཕྲད་མ་དོག །དུར་ཁྲོད་མི་རོའི་ཐང་ཆེན་ནས། །
ཏིང་འཛིན་སྔགས་དང་ཕྱག་རྒྱ་ཡིས། །ནག་པོ་ཆེན་པོའི་ཐུགས་དམ་བསྐུལ། །གདུག་ཅན་མ་
ལུས་ཚར་གཅོད་ཅིང༌། །སངས་རྒྱས་བསྟན་པ་སྲུང་མཛད་ཕྱིར། །སྤྱན་འདྲེན་མྱུར་དུ་གཤེགས་
སུ་གསོལ། །བཀའ་ཡི་ལས་མཁན་སྟོབས་པོ་ཆེ། །བདུད་དང་སྲིན་པོ་འདུལ་བྱེད་ཅིང༌། །
མདོག་ནག་གཟུགས་ཐུང་གཟི་བརྗིད་ཅན། །བསྟན་པ་ཡོངས་ཀྱི་དགྲ་ལྷ་སྟེ། །དམ་ཅན་
ཡོངས་ཀྱི་ཚེ་འཛིན་པ། །དམ་ཉམས་རྣམས་ཀྱི་སྲོག་གཅོད་མཛད། ཁྱོད་ཀྱི་ཐུགས་དམ་བདག་

བསྐུལ་ན། །གནས་འདིར་སྤྱན་འདྲེན་གཤེགས་སུ་གསོལ། །མགོན་པོ་གནས་འདིར་བྱོན་
ནས་ཀྱང༌། །འཕྲིན་ལས་རྣམ་བཞི་སྒྲུབ་ཏུ་གསོལ། །ཨོཾ་ཨེ་ཧྱེ་ཧི་མཧཱ་ཀ་རུ་ཎི་ཀ་མཧཱ་ཀཱ་ལ་
ཛཿཧཱུཾ་བཾ་ཧོ། ས་མ་ཡ་ཨཾ་གུ་ཤ་ཛཿ རོལ་ཆེན་རྒྱུན་བསྲིངས། ཧཱུཾ་ཚོགས་ཆེན་ཚོགས་གཉིས་འཇིགས་
པའི་སྐུ། །མཐིང་ནག་ཆེན་པོ་དྲག་ཤུལ་ཅན། །དུར་ཁྲོད་གནས་ཤུལ་དཔའ་བོ་ཆེ། །ལྷ་ཡི་
དཔའ་བོ་བདུད་འདུལ་རྣམས། །དགྲ་བགེགས་བསྒྲལ་བའི་ཏི་ར་དང༌། །འབར་བའི་གདན་
ལ་བཞུགས་སུ་གསོལ། །འབར་བའི་གདན་ལ་བཞུགས་ནས་ཀྱང༌། །བདག་གིས་བཅོལ་
བའི་ལས་ཀུན་སྒྲུབས། །སྔོན་གྱི་དམ་ཚིག་མ་གཡེལ་བར། །དགྱེས་ཤིང་མཆོད་པ་བཞེས་
ནས་ཀྱང༌། །སངས་རྒྱས་བསྟན་པ་བསྲུང་བ་དང༌། ཁྱད་པར་སྡེ་འདིའི་མགོན་མཛོད་ཅིག།
བསྟན་ལ་གནོད་བྱེད་དགྲ་དང་བགེགས། །སྣ་ཚོགས་ཐབས་ཀྱིས་འདུལ་བའི་ཕྱིར། །མཆོད་
པའི་གནས་མཆོག་དམ་པ་འདིར། །དགྱེས་ཤིང་བརྟན་པར་བཞུགས་སུ་གསོལ། ཨོཾ་མཧཱ་ཀཱ་
ལ་ཡེ་ས་མ་ཡ་ཀ་མ་ལ་ཡེ་སུརྱ་ཡེ་ཤེ་བ་ཡེ་ཏིཥྠ་ལྷན། པདྨ་ཀ་མ་ལ་ཡེ་སྟྭཾ། དེ་ནས། ཨོཾ་ཤྲཱི་མཧཱ་
ཀཱ་ལ་ཡེ་མཧཱ་ཀཱ་ལི་དེ་བཱི་ཡེ་གྲྀཧྞེ་དཾ་ཨརྒྷཾ་ནས། རྒྱས་པར་མཛད་དུ་གསོལ་གྱི་བར་མཆོད་པ་དང་དམ་
བཞག་གཏོར་ཆོག་ལྟར་བྱ། རང་གི་སྙིང་ག་ནས་འོད་ཟེར་འཕྲོས། གནོད་བྱེད་དགྲ་བགེགས་བྱད་མ་
དང་བཅས་པ་ཐམས་ཅད་བཀུག་སྟེ་གཏོར་མ་ལ་ཐིམ་པར་གྱུར། བར་འདིར་གཏོར་ཆོག་ལྟར་གཏོར་མ་
སྔགས་ཙམ་གྱིས་ཕུལ། མཆོད་བསྟོད་བསྡུས་པ་གཏོར་བསྔོ་བཞིན་བྱས་ལ། ཧཱུཾ་དུར་ཁྲོད་ཆེན་པོ་འབར་བའི་དཀྱིལ་
འཁོར་ནས། །མགོན་པོ་ནག་པོ་ཆེན་པོ་འཇིགས་པའི་སྐུ། །སངས་རྒྱས་བསྟན་པ་ཤིན་ཏུ་རྒྱས་
མཛད་མགོན། །ཆོས་སྐྱོང་ཆེན་པོ་ཁྱོད་ལ་བདག་བསྟོད་དོ། །ཕྱི་ནང་ལས་བྱེད་གདུག་པ་སྲིན་
པོའི་ཚུལ། །དམ་ཚིག་བསྲུང་ལ་རྟག་ཏུ་{ཕྱོགས་[གྲོགས་]མཛད་ཅིང༌། །དམ་ཚིག་ཉམས་
པའི་འཆི་བདག་གཙོ་བོ་མཛད། །མགོན་པོ་དམ་ཚིག་ཅན་ལ་བདག་བསྟོད་དོ། །ལས་ཀྱི་
མགོན་པོ་མཧཱ་ཀཱ་ལ་ནི། །སངས་རྒྱས་སྟོང་གི་བསྟན་པ་བསྲུང་བ་པོ། །བླ་མ་དམ་པའི་སྐུ་དགྲ་

འདུལ་བ་པོ། །ལས་ཀྱིས་མགོན་པོ་ཁྱོད་ལ་ཕྱག་འཚལ་ལོ། །སྔོན་ཚེ་བདེ་གཤེགས་སྤྱན་སྔར་
བཀའ་བསྒོས་ཏེ། །བསྟན་པ་སྲུང་དང་འགྲོ་ལ་ཕན་གདགས་ཕྱིར། །དམ་བཅས་མ་འདའ་
དམ་ཚིག་རྗེས་དགོངས་ལ། །གསོལ་གདབ་ལས་མཛོད་བདག་དོན་ཡོངས་རྫོགས་མཛོད། །
ལས་ཀྱི་མགོན་པོ་མཧཱ་ཀཱ་ལ་ནི། །ཤ་ཟ་གནོད་སྦྱིན་མ་མོ་མཁའ་འགྲོར་བཅས། །འདིར་
གཤེགས་རྒྱན་གྱི་གཏོར་མ་འདི་བཞེས་ཤིག །ཅེས་པ་ལ་སོགས་པས་བསྟབ་པོ། །སྐབས་འདིར་ཡང་བསྐང་བ་
ཇི་ལྟར་འོས་པ་བྱ། ཧཱུཾ་ནག་པོ་ཆེན་པོ་འཁོར་བཅས་ལ། །མཐུན་པའི་དམ་རྫས་འབུལ་བ་ནི། །
དམར་གྱི་ཨརྒྷཾ་རྒྱ་མཚོ་དང༌། །དབང་པོ་ལྔ་ཡི་མེ་ཏོག་དང༌། །སྨན་སྦྱར་ཚུལ་ཆེན་བདུག་
སྤོས་དང༌། །ཤ་རུས་དམར་གྱི་གཏོར་མ་དང༌། །ཏིལ་དང་ཞུན་ཆེན་མར་མེ་དང༌། །སྨན་དང་
ཨ་མྲྀ་ཏ་དང་དྲི། །འབྲུ་ནག་མར་གྱིས་བྱུགས་པའི་བཤོས། །རྐང་གླིང་རྔ་དང་ཆ་ལང་སྒྲ། །ཕྱི་
ནང་གསང་བ་དེ་ཉིད་ཀྱི། །མཆོད་རྫས་ནམ་མཁའི་མཐའ་ཀླས་པ། །ལྷ་ཆེན་དཔལ་འབར་
ཁྱོད་ལ་འབུལ། །བསྟན་པ་རྒྱས་པར་བྱ་བའི་ཕྱིར། ཁྱོད་ཀྱི་ཐུགས་དམ་གཉན་སྐོང་ནས། །
བཞེས་ཤིག་རོལ་ཤིག་དགྱེས་པར་མཛོད། །ཨོཾ་ཤྲཱི་མཧཱ་ཀཱ་ལ་ཡ་ཨི་དཾ་ཨརྒྷཾ། པུཥྤེ། དྷཱུ་པེ། ཨཱ་
ལོ་ཀེ། གནྡྷེ། ནཻ་ཝེ་ཏེ། ཤཔྟ་མཧཱ་པཱུ་ཛ་ས་མ་ཡ་ཧཱུཾ། ཧཱུཾ་ཁྲོ་བོ་གདུག་པ་འདུལ་མཛད་པའི། །
དཔལ་ལྡན་ནག་པོ་ཆེན་པོ་དང༌། །ལྷ་མོ་ནག་མོ་ལ་སོགས་པའི། །ལས་ཀྱི་མགོན་པོ་ཕོ་ཉར་
བཅས། །གསོད་དང་གཅོད་ལ་དགའ་བ་རྣམས། །ཤ་ཁྲག་དམར་ལ་དགའ་བ་ཡི། །བཤན་པ་
འཁོར་བཅས་མ་མོ་དང༌། །མཁའ་འགྲོ་གཏུམ་མོའི་ཚོགས་བཅས་ལ། །ཤ་ཆེན་དམར་གྱི་
གཏོར་མ་དང༌། །རཀྟའི་རྒྱ་མཚོ་རང་བསྐྱིལ་ནས། །ཀེང་རུས་རི་ལྟར་སྤུངས་པ་དང༌། །ཚོགས་
དང་མཆོད་པ་གཏོར་མ་འདིས། །ཆོས་སྐྱོང་ཁྱོད་ཀྱི་ཐུགས་དམ་བསྐང༌། །གདུག་པ་ཅན་
རྣམས་བསྒྲལ་བའི་ཕྱིར། །གསོལ་ཞིག་འཐུང་ཞིག་དགེས་པར་མཛོད། །རོལ་ཞིག་དགོངས་
ཤིག་ཁ་རཾ་ཁཱ་ཧི། ཧཱུཾ་འབྲུ་སྣ་ཤ་སྣ་ཁྲག་སྣ་སོགས། །ཚོགས་ཀྱི་འཁོར་ལོའི་ཡོ་བྱད་འདིས། །

མགོན་པོ་ནག་པོ་འཁོར་བཅས་ཀྱི། །ཐུགས་དམ་གཉན་པོ་སྐོང་གྱུར་ཅིག །གཡར་དམ་
གཉན་པོ་གསོ་བར་གསོལ། །དེ་ལྟར་ཐུགས་དམ་གཉན་སྐོང་བས། །རྒྱུ་སྦྱོར་ཡོན་གྱི་བདག་
པོ་དང༌། །བདག་གི་བར་ཆད་བཟློག་ཏུ་གསོལ། །བསྟན་པ་ལ་སྡང་ལོག་ལྟ་ཅན། །སེམས་
ཅན་ཡོངས་ལ་གནོད་བྱེད་ཅིང༌། །བདག་ལ་ལོག་པར་སེམས་པ་རྣམས། །ཟོ་ཞིག་འཐུངས་
ཤིག་ཁ་རཾ་ཁཱ་ཧི། ཧཱུཾ་དུར་ཁྲོད་ཆེན་པོའི་གཞལ་ཡས་ཁང༌། །རོ་ཐང་འབར་བ་ནག་པོ་ནས། །
སྨུག་ནག་འབར་བའི་ཀློང་དཀྱིལ་ནས། །ཤིན་ཏུ་མི་བཟད་འབར་བའི་སྐུ། །གཏུམ་ཆེན་མཧཱ་
ཀཱ་ལ་ཁྱོད། །སྐུ་མདོག་མཐིང་ནག་འབར་བ་ལ། །ཐལ་ཆེན་ཞག་གིས་ཀུན་ཏུ་བྱུགས། །དཔལ་
ལྡན་མགོན་པོ་ནག་པོ་ཡི། །ཡོན་ཏན་འཕྲིན་ལས་བསམ་མི་ཁྱབ། །སིང་གྷ་ལ་ཡི་དུར་ཁྲོད་དུ། །
བདུད་དང་སྲིན་པོ་འདུལ་མཛད་པའི། །རྒྱལ་བའི་ཐུགས་རྗེས་སྐུ་སྤྲུལ་པ། །གསོད་བྱེད་མཧཱ་
ཀཱ་ལ་ཁྱོད། ཕྱོགས་མཚམས་སྟེང་འོག་ཐམས་ཅད་ནས། །སྤྲུལ་པ་ཕོ་ཉའི་ཚོགས་ཀྱིས་བསྐོར། །
མཐུན་པའི་དམ་རྫས་འདི་དག་གིས། །བསྐང་ངོ་ཁྱེད་ཀྱི་ཐུགས་དམ་བསྐང༌། །ཟློག་ཅིག་
བདག་གི་རྐྱེན་རྣམས་བཟློག །བསྐང་བཟློག་མཆོད་པ་བཞེས་སུ་གསོལ། །ཡུམ་ཆེན་ལྷ་མོ་
ནག་མོ་དང༌། །མ་མོ་མཁའ་འགྲོའི་འཁོར་གྱིས་བསྐོར། །དྲག་ཤུལ་སྟོབས་ལྡན་གསུས་པོ་ཆེ། །
མཐིང་ནག་འབར་བ་འཇིགས་པའི་སྐུ། །དུར་ཁྲོད་ཆས་ཀྱིས་རབ་ཏུ་བརྒྱན། །ལྟོ་འགྲོ་རྣམས་
ཀྱིས་ཡན་ལག་དཀྲིས། །དབུ་སྐྲ་གྱེན་དུ་བརྫེས་པ་ཡིས། །སྟེང་གི་ལྷ་རྣམས་འདར་ཞིང་
དངངས། །ལྗགས་ནི་དྲག་པོའི་གློག་ལྟར་འགྱུ། །སྟོང་གསུམ་དགྲ་ལ་ནད་འབེབས་ཤིང༌། །
མཆེ་བ་ཟངས་ཡག་གཙིགས་པ་ཡིས། །དགྲ་བགེགས་ཀུན་གྱི་དོན་སྙིང་འབྱིན། །དཔའ་བོ་
སྟག་གི་ཤམ་ཐབས་ཅན། །ལོག་ལྟ་ཚར་གཅོད་ཐོད་ཕྲེང་གསོལ། །རྣམ་རྟོག་གཅོད་མཛད་གྲི་
གུག་གཡས། །ཉོན་མོངས་ཟད་མཛད་བནྡྷ་གཡོན། །གདུག་པ་འདུལ་མཛད་འཁྲུགས་པའི་
སྐུ། །དྲག་པོ་མེ་སྟག་ཕྱོགས་བཅུར་འགྱེད། །མ་རུང་འཇོམས་པའི་ལས་ལ་དཔའ། །དགྲ་

བགེགས་ཐམས་ཅད་རླག་བྱེད་པ། །འཁོར་བཅས་ཁྱེད་ཀྱི་ཐུགས་དམ་བསྐང༌། །ཕོ་ཉ་རྔམས་
བྱེད་དགྲ་ལ་རྒྱུག །བཅོལ་བའི་འཕྲིན་ལས་སྒྲུབ་པར་མཛོད། །ཅེས་པ་འདི་གཙོ་བོར་ལས་མགོན་ཟངས་
གྲི་ཅན་གྱི་བསྐང་བ་ཡིན་ནོ། །
དེ་ནས་ལིང་ག་བསྒྲལ་བའི་ལས་ནི། བསྐྱེད་དང་དགུག་གཞུག་དམོད་བསྐུལ་བྱ། །ལྷ་དབྱེ་སྒྲོལ་ཞིང་ལིང་རོ་བསྟབ། །ཅེས་
པ་ལྟར་དོན་ཚན་དྲུག་གོ །དང་པོ་བསྐྱེད་པ་ནི། ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཁཾ་
ལས་བྱུང་བའི་དྲག་པོའི་ལས་ཀྱི་འབྲུབ་ཁུང་གནམ་ལྕགས་འབར་བ་ལས་གྲུབ་པ་ཁ་དོག་
ནག་པོ་དབྱིབས་གྲུ་གསུམ་རྒྱ་ཆེ་བ་གཏིང་ཟབ་པ། ནང་ཁྲག་ཞག་འཁྲུགས་པ། དུག་གི་ན་
བུན་དང༌། ནད་ཀྱི་འཚུབ་མ་དང༌། ཚོན་ཆའི་སེར་བ་འཁྲུགས་པ་བྱ་དང་གཅན་གཟན་གདུག་
པ་ཅན་དང་གཤེད་མ་མ་རུངས་པ་དང༌། འབར་བའི་མེས་ཡོངས་སུ་ཁྱབ་པ་ལས་ཀྱི་བཙོན་
ཁང་ཆེན་པོའི་ནང་དུ་ཎཱ་ལྗང་ཁུ་ལས་བྱུང་བའི་དགྲ་བོ་ཕོ་མོའི་ཚོགས་དང༌། ཏྲི་དཀར་པོ་ལས་
ཕོ་གདོན་སྲི་སེར་པོ་ལས་མོ་གདོན་རྣམས་ཕུང་ཁམས་སྐྱེ་མཆེད་དབང་པོ་རྣམས་ཚང་བ་
འཇིགས་ཤིང་སྐྲག་ལ་འདར་ཞིང་ཉམས་ཐག་པ་མགོན་སྐྱབས་དང་བྲལ་བའི་རྣམ་པ་ཅན་དུ་
གྱུར། དེ་ལྟར་ལན་གསུམ་སོགས་ཡང་ཡང་གསལ་བཏབ་ན་བཟང་ངོ་། །
གཉིས་པ་དགུག་གཞུག་ནི། ཧཱུཾ་བྷྱོཿ ཤར་ཕྱོགས་སྒོ་མ་སེང་གེའི་གདོང༌། །ཕྱག་ན་ལྕགས་ཀྱུ་
འབར་བ་ཐོགས། །དགྲ་བགེགས་འགུགས་པའི་ལས་མཛད་མ། །གྲངས་མེད་འཁོར་གྱིས་
བསྐོར་བ་སྟེ། །ལྕགས་ཀྱུ་ཐོགས་པ་སྤྲིན་ལྟར་གཏིབས། །དེ་འདྲ་གཅིག་པུར་མ་ངེས་ཏེ།
ཁམས་གསུམ་ཁྱབ་པར་སྤྲུལ་ནས་ཀྱང༌། །དགྲ་བགེགས་གནོད་བྱེད་ད་ཁུག་ཅིག །ཉམས་
པའི་ཁྲག་ལ་མངའ་མཛད་མ། །བསྟན་པ་གཤིགས་པའི་དགྲ་རྣམས་ཀྱི། །ཆུ་ཁམས་ནུས་
པ་ཐམས་ཅད་ཆོམ། །བརླན་གཤེར་ཁྲག་གི་མདངས་ཕྲོལ་ཞིག །ཨོཾ་སིང་ཧ་མུ་ཁ་ཧཱུཾ་ཕཊ།
བཛྲ་ཨཾ་གུ་ཤ་ཛཿ ལྷོ་ཕྱོགས་སྒོ་མ་གཟིག་གི་གདོང༌། །ཕྱག་ན་ཞགས་པ༴ དགྲ་བགེགས་

གཞུག་པའི༴ གྲངས་མེད༴ ཞགས་པ་ཐོགས་པ༴ དེ་འདྲ་གཅིག་པུར༴ ཁམས་གསུམ༴ དགྲ་
བགེགས་གནོད་བྱེད་ད་ཆིངས་ཤིག །ཉམས་པའི་རུས་ལ༴ བསྟན་པ༴ ས་ཁམས༴ སྲ་བ་རུས་
པའི་མདངས་ཕྲོལ་ཞིག །ཨོཾ་ཙི་ཏཱ་མུ་ཁ་ཧཱུཾ་ཕཊ། བཛྲ་པཱ་ཤ་ཧཱུཾ། ནུབ་ཕྱོགས་སྒོ་མ་དོམ་གྱི་
གདོང༌། །ཕྱག་ན་ལྕགས་སྒྲོག༴ དགྲ་བགེགས་བཅིང་པའི༴ གྲངས་མེད༴ ལྕགས་སྒྲོག་ཐོགས་
པ༴ དེ་འདྲ༴ ཁམས་གསུམ༴ དགྲ་བགེགས་གནོད་བྱེད་ད་སྡོམས་ཤིག །ཉམས་པའི་དྲོད་ལ༴ 
བསྟན་པ༴ མེ་ཁམས༴ འཇུ་བྱེད་དྲོད་ཀྱི་མདངས་ཕྲོལ་ཞིག །ཨོཾ་རཾ་ཀྵ་མུ་ཁ་ཧཱུཾ་ཕཊ། བཛྲ་སྤོ་
ཊ་བཾ། བྱང་ཕྱོགས་སྒོ་མ་དྲེད་ཀྱི་གདོང༌། །ཕྱག་ན་དྲིལ་བུ༴ དགྲ་བགེགས་ལྟུང་བའི༴ གྲངས་
མེད༴ དྲིལ་བུ་ཐོགས་པ༴ དེ་འདྲ༴ ཁམས་གསུམ༴ དགྲ་བགེགས་གནོད་བྱེད་མྱོས་པར་གྱིས།
ཉམས་པའི་དབུགས་ལ༴ བསྟན་པ༴ རླུང་ཁམས༴ འགྱུ་བ་དབུགས་ཀྱི་མདངས་ཕྲོལ་ཞིག།
ཨོཾ་ཏཱ་རཀྵུ་མུ་ཁ་ཧཱུཾ་ཕཊ། བཛྲ་ཨཱ་བེ་ཤ་ཧོཿ དགུག་གཞུག་བདེན་བ་དར་བརྗོད་པ་ནི། ན་མོ་
རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་
པ་དང༌། ཕྱོགས་བཅུ་དུས་གསུམ་གྱི་སངས་རྒྱས་རྣམས་ཀྱི་བཀའ་བདེན་པ་དང༌། ལུང་དང་
རྟོགས་པས་བསྡུས་པ་དམ་པའི་ཆོས་རྣམས་ཀྱི༴ ཐེག་པ་གསུམ་ལ་གནས་པ་འཕགས་པའི་
དགེ་འདུན་རྣམས་ཀྱི༴ དེ་བཞིན་གཤེགས་པ་དང་རྡོ་རྗེ་དང་རིན་པོ་ཆེ་དང་པདྨ་དང་ལས་ཀྱི་
རིགས་སུ་བཞུགས་པའི་ལྷ་ཚོགས་རྣམས་ཀྱི༴ སྙིང་པོ་དང་ཕྱག་རྒྱ་དང་གསང་སྔགས་དང་
རིགས་སྔགས་ཀྱི་ལྷ་ཚོགས་རྣམས་ཀྱི། ཆོས་ཀྱི་དབྱིངས་རྣམ་པར་དག་ཅིང་བསམ་གྱིས་མི་
ཁྱབ་པའི་བདེན་པ་དང༌། ཀུན་རྫོབ་རྒྱུ་འབྲས་བསླུ་བ་མེད་པའི་བདེན་པ་དང༌། བྱ་བའི་རྒྱུད།
སྤྱོད་པའི་རྒྱུད། རྣལ་འབྱོར་རྒྱུད། རྣལ་འབྱོར་བླ་ན་མེད་པའི་རྒྱུད་དེ་རྒྱུད་སྡེ་ཆེན་པོ་བཞི་དང་
འབྲེལ་བའི་ཡི་དམ་ཞི་ཁྲོ་རབ་འབྱམས་ཀྱི་ལྷ་ཚོགས་རྣམས་ཀྱི་བཀའ་བདེན་པ་དང༌། ཁྱད་
པར་དུ་ཡང་བཅོམ་ལྡན་འདས་འདི་ཞེས་བྱ་བའི་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞེས་སྐབས་དེར་ཡི་དམ་གང་

ལ་བརྟེན་ནས་བསྒྲུབས་པའི་མཚན་ནས་སྨོས་སོ། །དཔལ་ནག་པོ་ཆེན་པོ་གུར་གྱི་མགོན་པོ། ཡུམ་ཆེན་ཨེ་
ཀ་ཛ་ཊི། དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ། གསོད་བྱེད་ལས་ཀྱི་མགོན་
པོ། བྲན་བདུད་གཤེན་རྗེ་ནག་པོ་དམ་ཅན་གནོད་སྦྱིན་ཡབ་ཡུམ་བཀའ་སྡོད་པུ་ཊ་མིང་སྲིང༌།
ཕྱག་བརྙན་སྒོ་སྲུང་གདོང་བཞི། ལས་བྱེད་སྡེ་བཞི་རུ་འདྲེན། རྣམ་འཕྲུལ་གཎྜིའི་ཁྲོ་ཚོགས།
དྲེགས་པ་ཕོ་རྒྱུད། མོ་རྒྱུད་བཀའ་ཉན་སྡེ་བརྒྱད་ཀྱི་དམག་ཚོགས་འཁོར་དང་བཅས་པའི་
བཀའ་བདེན་པ་དང༌། ཡང་སྐབས་འདིར་གཏོར་གྲལ་ལ་བཞུགས་པའི་ཆོས་སྐྱོང་གཞན་ཡོད་ན་ཡང་དེ་དང་དེའི་མཚན་
ནས་སྨོས་ཤིང་བདེན་པ་བདར། གཞན་ཡང་དཔལ་མགོན་དམ་པ་ཆོས་སྐྱོང་བའི་སྲུང་མ་ཡེ་ཤེས་ཀྱི་
སྤྱན་དང་ལྡན་པ་རྫུ་འཕྲུལ་གྱི་ཞབས་དང་ལྡན་པ། མཐུ་སྟོབས་ཀྱི་རྩལ་དང་ལྡན་པ་རྣམས་ཀྱི་
བདེན་པ་དང༌། ཞེས་སོགས་མཚམས་སྦྱར་ནས། བདེན་པ་དང་བདེན་པ་ཆེན་པོའི་བྱིན་གྱིས་བརླབས་
ཀྱིས། སྤྱིར་སངས་རྒྱས་བསྟན་པའི་སྤྱི་དགྲ། དཔལ་ལྡན་བླ་མའི་སྐུ་དགྲ། དགེ་འདུན་ཚོགས་
ཀྱི་སྡང་དགྲ། སྐྱེ་འགྲོ་སེམས་ཅན་ཡོངས་ལ་འཚེ་བ་རྣམས་དང༌། ཁྱད་པར་དུ་རྣལ་འབྱོར་པ་
བདག་ཅག་འཁོར་དང་བཅས་པ་དམ་པའི་ཆོས་སྒྲུབ་པ་ལ་བར་དུ་གཅོད་ཅིང༌། བསམ་སྦྱོར་
ཕྱིན་ཅི་ལོག་བྱེད་པའི་མིར་གྱུར་པའི་དགྲ་མི་མ་ཡིན་པའི་བགེགས། རྦད་འདྲེ་རྦོད་གཏོང་བྱད་
མ་སྔ་དགྲ་ལག་ཏུ་ཁྱེར་བ། ཕྱི་དགྲ་ཡིད་ལ་སེམས་པ། ད་ལྟ་དངོས་སུ་སྦྱོར་བའི་ལས་ངན་གྱི་
དགྲ་བོ། བསམ་པ་ངན་པ། སྦྱོར་བ་རྩུབ་པ། ཕོད་འཛུགས་པ། དོ་བདོ་བའི་དགྲ་བགེགས་
བྱད་མ་གང་ཡིན་པ་དེ་དག་ཐམས་ཅད། མཐོ་སྲིད་པའི་རྩེ་མོ་ནས། དམའ་དམྱལ་ཁམས་ཡན་
ཆོད། བར་སྟོང་གསུམ་གྱི་འཇིག་རྟེན་གྱི་ཁམས། ཕྱོགས་བཞི་མཚམས་བརྒྱད་གང་ན་གནས་
ཀྱང་སྐད་ཅིག་ཐང་ཅིག་ཡུད་ཙམ་འདི་ལ་མིང་དང་རུས་སུ་སྨོས་པ་གཟུགས་དང་རྟགས་སུ་
བྱས་པའི་མཚན་མ་རྫས་ཀྱི་ལིང་ག་འདི་ཉིད་ལ་ཁུག་ཤིག ཕོབ་ཅིག་ཎྲྀ་ཡཾ་ཛཿ དྲི་ཡཾ་ཛཿ ཞེས་
དང༌། ཨ་ལི་ཨ་ལི་མ་སོགས། {བོད་[འབོད་]སྔགས་ཀྱི་གཤམ་དུ། སརྦ་བིགྷྣཱན་ཤཱ་ཏྲུན་ཨཱ་ཀཪྵ་ཡ་ཛཿཛཿ

ཞེས་བཏགས་པ་མང་དུ་བཟླ། རོལ་མོའི་སྒྲ་དྲག་ཏུ་བྱའོ། །དེ་ལྟར་ལན་གསུམ་ལ་སོགས་པ་ཡིད་ཆེས་རྙེད་ཀྱི་བར་དུ་དགུག་
གཞུག་བྱ། །
གསུམ་པ་དམོད་བསྐུལ་ནི། ཧོཿ རྡོ་རྗེ་སློབ་དཔོན་དཀོན་མཆོག་གསུམ་པོ་ཡི། །བཀའ་ཡི་སྲུང་
མ་ཐམས་ཅད་དགོངས་སུ་གསོལ། །བསྟེན་བསྟེན་བསྒྲུབས་བསྒྲུབས་པ་རྣམས་དགོངས་
སུ་གསོལ། །གསོལ་གསོལ་མཆོད་མཆོད་པ་རྣམས་དགོངས་སུ་གསོལ། །ཆོས་སྐྱོང་བསྟན་
པ་མི་སྲུང་ཅི་ཞིག་སྲུང༌། །དམ་ཅན་དམ་ལ་མི་གནས་ཅི་ལ་གནས། །སྔགས་བདག་དགྲ་
བགེགས་མི་སྒྲོལ་ཅི་ཞིག་སྒྲོལ། །ཕྱག་བརྙན་འཕྲིན་ལས་མི་སྒྲུབ་ཅི་ཞིག་སྒྲུབ། །བདག་ཅག་
རྣལ་འབྱོར་སྒྲུབ་པ་པོ། །སྲུང་མ་དམ་ཅན་ཁྱེད་རྣམས་བསྟེན། །སྡང་བྱེད་དགྲ་ལ་མཐུ་མ་ཆུང༌། །
གནོད་བྱེད་བགེགས་ལ་རྩལ་མ་ཞན། །བཅོལ་བའི་ལས་ལ་བང་མ་བུལ། །རེ་ལྟོས་དཔུང་
གཉེན་ཁྱེད་ལ་ཞུ། །དམག་དཔུང་རམ་མདར་ཁྱོད་སྦྲོན་གྱི། །དམ་བཅས་མ་ཡེལ་མཐུ་རྩལ་
བསྐྱེད། །ལྷ་ཁང་གནས་གཞིའི་སྲུང་མ་མཛོད། །ཡུལ་ཁྱིམ་འཁོར་གྱི་མེལ་ཚེ་མཛོད། །མི་ནོར་
ཕྱུགས་ཀྱི་གཉེར་ཁ་མཛོད། །གནོད་བྱེད་འཇོམས་པའི་དགྲ་ལྷ་མཛོད། །བདག་གིས་མ་ཉེས་
མ་ཡོའོ། །གཟུ་དང་དཔང་དུ་དཀོན་མཆོག་བཞུགས། །ཞལ་ལྕེ་སྡེ་བརྒྱད་ཡོངས་ཀྱིས་ཆོད། །
བདེན་པའི་ལས་ཀྱི་རྒྱབ་དཔུང་ཞུ། །གནོད་བྱེད་ལས་ངན་དགྲ་བོ་འདི། །སྤྱིར་གྱི་དཀོན་
མཆོག་དབུ་འཕང་སྨད། །སྐྱེ་འགྲོ་ཡོངས་ཀྱི་བདེ་སྐྱིད་བཅོམ། །སྒོས་སུ་རྣལ་འབྱོར་སྒྲུབ་ལ་
སྡང༌། །བདག་གིས་ཞི་བའི་ཐབས་བྱས་ཀྱང༌། །གདུག་སེམས་ཅན་དེ་ཕྱིར་ཞིང་འཁྲུག །འདི་
འདྲ་ཞི་བས་མི་ཐུལ་གྱི། །འདི་ཡི་གནས་ལུས་ལོངས་སྤྱོད་ཀུན། །ད་ལྟ་ཉིད་དུ་རྡུལ་དུ་རློགས། །
གནམ་གྱི་འཇུ་ཐག་སྟེང་ནས་ཆོད། །ས་ཡི་ལྟེ་ཕུར་འོག་ནས་ཕྱུང༌། །དཀོན་པའི་ཚེ་སྲོག་
གཉིས་དང་ཕྲོལ། །ལས་ཀྱི་རླུང་གིས་རྒྱབ་ནས་ཕུལ། །དུས་ཀྱི་མུན་པས་མདུན་ནས་བསུས། །
ལོ་དང་ཟླ་བར་མ་བཞག་ཅིག །ཞག་དང་ཟ་མར་རྟགས་ཕྱུང་ཞིག །ཅེས་རོལ་མོའི་སྒྲ་དང་བཅས་

ཏེ། རྦོད་རྦད་བསད་གསུམ་གྱི་སྔགས་དྲག་ཏུ་བཟླ་བ་གལ་ཆེ། །བཞི་པ་ལྷ་དང་དབྱེ་བ་ནི། གོང་བཞིན་བདེན་བདར་དྲག་ཏུ་བྱས་
ནས། དགྲ་བགེགས་བྱད་མ་དེ་ཐམས་ཅད་སྲུང་སྐྱོབས་བྱེད་པའི་ལྷ་དང་ཕྱེ་ཤིག །ཕོ་ལྷ་དགྲ་
ལྷ་ཞང་ལྷ་སྲོག་ལྷ་ཡུལ་ལྷ་ལ་སོགས་པ་མགོན་སྐྱབས་གདོང་གྲོགས་བྱེད་པའི་ལྷ་དང་ཕྱེ་ཤིག།
འཇིག་རྟེན་དང་འཇིག་རྟེན་ལས་འདས་པའི་སྲུང་བ་དང་བྱིན་རླབས་རང་དང་གཞན་གྱིས་
བྱས་པའི་ནུས་མཐུ་དང་ཕྱེ་ཤིག ཅེས་ལན་གསུམ་བརྗོད་པའི་མཐར་རོལ་མོ་དྲག་ཏུ་བརྡུང་ཞིང༌། ལིང་ག་ལ་གུ་གུལ་
གྱིས་བདུག །ལྕམ་དྲལ་གྱི་སྙིང་པོ་དང༌། ཤཱ་ས་ན་དང༌། རྦོད་རྦད་བསད་གསུམ་གྱི་མཐར། དགྲ་བགེགས་འདི་རྣམས་
འགོ་བའི་ལྷ་ཐམས་ཅད་དང་བི་དྭེ་ཤཱ་ཡ་ཧཱུཾ་ཕཊ། ཅེས་བཏགས་པ་དྲག་ཏུ་བཟླ། བསྒྲུབ་བྱའི་གནས་གསུམ་ནས་
འཇིག་རྟེན་འཇིག་རྟེན་འདས་པའི་སྲུང་བ་དང་བྱིན་རླབས་གང་ཡོད་ཡི་གེ་འབྲུ་གསུམ་གྱི་རྣམ་པས་ཚུར་བསྡུས་ཏེ་རང་ལ་བསྟིམ་
པའི་དམིགས་པ་བྱའོ། །
ལྔ་པ་ལིངྒ་སྒྲོལ་བ་ནི། ཕུར་པ། ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཧཱུཾ་ལས་
གསོད་བྱེད་ལས་ཀྱི་མགོན་པོ་སྐུ་མདོག་ནག་པོ་སྐུ་སྟོད་ཁྲོ་བོ་གྲི་གུག་འཕྱར་ཞིང་ཐོད་ཁྲག་
འཛིན་པ། ལྟེ་བ་མན་ཆད་ཕུར་བུའི་རྣམ་པ་དགྲ་བགེགས་ཐམས་ཅད་འཇོམས་པའི་མཐུ་དང་
ལྡན་པར་གྱུར། དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུཾ། འཇིག་རྟེན་འཇིག་རྟེན་
འདས་པའི་མཐུ་སྟོབས་ཐམས་ཅད་བཛྲ་ས་མཱ་ཛཿ ཛཿཧཱུཾ་བཾ་ཧོཿ ཨོཾ་ཤྲཱི་མཧཱ་ཀཱ་ལ་ཡེ་བཛྲ་ཀཱི་
ལི་ཀཱི་ལ་ཡ་གནོད་བྱེད་མཱ་ར་ཡ་ཧཱུཾ་ཕཊ། ཅེས་ཉི་ཤུ་རྩ་གཅིག་ཙམ་བཟླས། ཤཱ་ས་ན་ཚར་གསུམ་དང༌། ཡེ་
དྷརྨ་ཚར་གསུམ་བརྗོད་ལ། ཕུར་པ་ལ་ཁྲག་དང་ཡུངས་ཀར་གཏོར། དེ་ནས་ཕུར་བུ་ལག་ཏུ་ཐོགས་ནས་བསྒྲིལ་ཞིང༌། ཧཱུཾ་
ཁྲོས་པའི་གཟུགས་ཅན་གདུག་པ་གང༌། །ཇི་ལྟར་རྒྱལ་བས་མི་འདུལ་བ། །དམ་བཅས་ཇི་
བཞིན་རྗེས་དགོངས་ལ། །ད་ལྟ་ཉིད་དུ་འདིར་ཁུག་ཅིག །འབར་བ་མེ་ཡི་ཁུང་བུ་རུ། །རབ་ཏུ་
འཆིངས་ནས་མནར་བ་ཡི། །གཟུགས་ཀྱི་ལིང་གར་ཕུར་བུ་ཆེ། །ནག་པོ་ཆེན་པོ་ཕྱག་གཉིས་
པ། གནམ་ལྕགས་འབར་བའི་ཟུར་གསུམ་དབལ། །རབ་ཏུ་བསྣུན་ནོ་མནར་བའི་སེམས། །

རྣམ་རྟོག་མ་རིག་བྲལ་གྱུར་ནས། །ནག་པོ་ཆེན་པོས་རྗེས་བཟུང་ཤོག །སརྦ་ཤ་ཏྲུན་བིགྷྣཱན་
ཀཱི་ལི་ཀཱི་ལ་ཡ་མཱ་ར་ཡ་ཧཱུཾ་ཕཊ་དང༌། སྔགས་དྲག་ཏུ་བཟླས་ཤིང༌། ཕུར་བུ་ལིང་གའི་སྙིང་གར་བཏབ། བསྒྲུབ་བྱ་གནས་
སྤར་བའི་དམིགས་པ་བྱ། དེ་ནས་རོལ་ཆེན་ཡུན་བསྲིང་བའི་ངང་ནས། ཤཱ་ས་ན་དང༌། ཐུན་སྔགས་བཟླ་བཞིན་དུ་སྐམ་ཐུན་རློན་
ཐུན་སོགས་ཅུང་ཟད་བརྡེག །ཤཱ་ས་ན་དང་རྦོད་རྦད་བསད་གསུམ་བཟླ་བཞིན་དུ་རལ་གྲིའམ་གྲི་གུག་གིས་རྐང་པ་ནས་མགོ་བོའི་
བར་དུ་གཏུབ་བོ། །
དྲུག་པ་ཞལ་དུ་བསྟབ་པ་ནི། སྐབས་འདིར་བདུད་རྩི་ལྔ་མཆོད་མཚོན་བྱེད་གསར་པ་གཅིག་ཀྱང་བཤམས་ལ། ལས་ཀྱི་
རྡོ་རྗེ་ཞིག་གིས་འཆམ་སྟབས་དང་བཅས་ནས། ལིང་རོ་སྟོབ་པའི་སྟངས་ཀ་བྱེད་པའི་སྲོལ་འདུག་པ་ལྟར་སྤྲོས་པ་ལ་དགའ་ན་བྱ་
ཞིང༌། གང་ལྟར་ཡང་འདི་སྐད་ཅེས། ཧཱུཾ་དཀོན་མཆོག་བདེན་པའི་སྟོབས་དང་སྔགས་ཀྱི་མཐུས། །ཞིང་
བཅུར་གྱུར་པའི་དགྲ་བགེགས་ཀུན་བསྒྲལ་བའི། །ཤ་ཁྲག་རུས་པར་བཅས་པའི་ཕུང་པོ་འདི། །
ཡེ་ཤེས་བདུད་རྩིའི་རྒྱ་མཚོར་བྱིན་བརླབས་ནས། །རྩ་བརྒྱུད་བླ་མའི་ཞལ་དུ་ཁ་རཾ་ཁཱ་ཧི། །ཡི་
དམ་ལྷ་ཚོགས་ཞལ་དུ་ཁ་རཾ་ཁཱ་ཧི། །ནག་པོ་ཆེན་པོའི་ཞལ་དུ༴ ཡུམ་ཆེན་རལ་གཅིག་ཞལ་
དུ༴ འདོད་ཁམས་དབང་ཕྱུག་ཞལ་དུ༴ གསོད་བྱེད་ལས་མགོན༴ གནོད་སྦྱིན་ཡབ་ཡུམ༴ པུ་
ཊ་མིང་སྲིང་ཞལ་དུ༴ སྒོ་སྐྱོང་ཁྲོ་མོའི་ཞལ་དུ༴ ཕོ་ཉ་ཡང་སྤྲུལ་ཞལ་དུ༴ གཎྜིའི་དམག་ཚོགས་
ཞལ་དུ༴ རུ་འདྲེན་སྡེ་བཞིའི་ཞལ་དུ༴ དྲེགས་པ་ཕོ་མོའི་ཞལ་དུ༴ ལྷ་སྲིན་སྡེ་བརྒྱད་ཞལ་དུ༴ 
དམ་ཅན་རྒྱ་མཚོའི་ཞལ་དུ་ཁེ་ར་ཁཱ་ཧི། མཧཱ་མཾ་ས་ལ་ཁཱ་ཧི། མཧཱ་རཀྟ་ལ་ཁཱ་ཧི། མཧཱ་ཙིཏྟ་ལ་
ཁཱ་ཧི། མཧཱ་ཀོ་རོ་ཙ་ན་ལ་ཁཱ་ཧི། ཞེས་པའི་མཐར་རྒྱུན་རོལ་དང་གཏོར་སྔགས་བྱ། ལིང་རོ་ནས་རྒྱུན་གཏོར་དང༌།
བསྐང་གཏོར་ལ་ཅུང་ཟད་རེ་གསོས། སྤྲོ་ན་དྲག་པོའི་མཆོད་པ་བྱིན་རླབས་ཀྱི་ཚིག་བརྗོད། བསྡུ་ན་ཡིད་ཀྱིས་བསམ་པས་ཆོག་གོ །
དགྲ་བགེགས་རྣམས་ནི་ཐམས་ཅད་ཀྱི། །རཀྟའི་རྒྱ་མཚོ་རབ་འཁྱིལ་བ། །སོགས། མཧཱ་ཀེང་
ནི་རི་ཏི་ཁཱ་ཧི་ཞེས་པའི་བར་དུ་བདུད་རྩི་ལྔ་མཆོད་ཀྱི་ཚིག་རྣམས་བརྗོད། རོལ་མོའི་ཚིག་འདོན་གྱི་སྐབས། དབྱངས་དང་རྔ་
ཚིགས་བྱེད་ཅིང༌། གཞན་རྣམས་ལ་འདུར་གདངས་སྔགས་ཀྱི་སྐབས་ཕྱག་རྒྱ་དང་བཅས་པ་བྱེད་པ་ཕྱིས་ཀྱི་ལག་ལེན་དུ་སྣང་ལ།

འོན་ཀྱང་མཐའ་གཅིག་ཏུ་མ་ངེས་སོ། །དེ་ནས་སྔར་ནས་སྡོགས་པའི་ཤ་དུམ་རྣམས་ཚོ་དགུར་བཅད། གཏོར་ཆེན་གྱི་གཡས་དང༌།
ལིང་རོ་རྣམས་དུམ་བུ་མང་པོར་བཅས་པ་ཡང་ཚོ་དགུར་བྱས་པ་གཡོན་དུ་བཞག །ཆང་སྣོད་དང་རཀྟའི་སྣོད་ཇི་ལྟར་བདེ་བར་
བཞག་ནས། ལས་ཀྱི་རྡོ་རྗེས་ལྕགས་སྣོད་གཅིག་ཏུ་ཤ་དུམ་དང་ལིང་རོ་ཚོ་རེ་བླུགས། །ཕུད་དང་རཀྟ་བྲན། མགོན་པོ་ལྕམ་དྲན་
སོ་སོའི་གཏོར་སྔགས་ཚར་གསུམ། ཤཱ་ས་ན་ལན་གསུམ་གྱིས་ཕུལ་ཏེ། རོལ་ཆེན་དང་བཅས་གཏོར་ཆེན་ལ་བཏབ། དཔལ་
ལྡན་མགོན་པོ་ནག་པོ་ས་བཅུའི་དབང་ཕྱུག་རྒྱལ་བ་ཀུན་གྱི་བཀའ་སྲུང༌། ལྷ་དམག་ཡོངས་
ཀྱི་དེད་དཔོན། དུར་ཁྲོད་ཀུན་གྱི་ཞིང་སྐྱོང༌། ཆོས་གཞི་ཀུན་གྱི་སྲུང་མ། རིག་འཛིན་ཡོངས་
ཀྱི་དགྲ་ལྷ། དམ་ཉམས་ཀུན་གྱི་སྲོག་གཅོད། གདུག་ཅན་ཀུན་གྱི་གཤེད་མ། བདུད་འདུལ་
གྱི་དཔའ་བོ་ཆེན་པོ། ལྷ་ཆེན་དཔལ་འབར་ཁྱེད་ཀྱི་ཞལ་དུ་ཁ་ཁ་ཁཱ་ཧི་ཁཱ་ཧི། ཡང་ཚོ་གཉིས་པ་སྔར་
བཞིན་བཤམ། ལྷ་མོའི་གཏོར་སྔགས་དང་དྲེགས་པ་ཕོ་མོའི་རྦོད་རྦད་བསད་གསུམ་ཡོངས་རྫོགས་སམ། བསྡུ་བ་བོད་སྔགས་
ཙམ་གྱི་མཐར། ཨ་ཀཱ་རོ་བཏགས་པ་ལན་གསུམ་གྱིས་འཁོར་རྣམས་ལ་བསྔོས། གོང་བཞིན་རོལ་མོ་དང་བཅས་ཏེ་གཏོར་ཆེན་ལ་
བཏབ། དཔལ་ལྡན་ལྷ་མོ་ནག་མོ་འདོད་པ་ཁམས་ཀྱི་དབང་ཕྱུག་མ། གཤིན་རྗེའི་ལྕམ་གཅིག་
བདུད་ཀྱི་ཡུམ་ཆེན། ནད་དོ་ཅོག་གི་བདག་མོ་འཁོར་མ་མོ་མཁའ་འགྲོའི་ཚོགས་དང་བཅས་
པ་རྣམས་དང༌། གནོད་སྦྱིན་ཕོ་མོ་མོན་བུ་ལྕམ་སྲིང༌། རུ་འདྲེན་སྤྲུལ་པའི་ཚོགས་དང་བཅས་
པ་རྣམས་ཀྱི་ཞལ་དུ་ཁ་རཾ་ཁཱ་ཧི། གཞན་ཡང་དྲེགས་པ་ཕོ་རྒྱུད་མོ་རྒྱུད། ཕྱོགས་སྐྱོང་ཞིང་སྐྱོང་
འཇིག་རྟེན་དང་འཇིག་རྟེན་ལས་འདས་པའི་བཀའ་ཉན་མགོན་པོ་གྲངས་མེད་པ་རྣམས་དང༌།
སྣང་སྲིད་ལྷ་སྲིན་སྡེ་བརྒྱད་དང་བཅས་པའི་ཞལ་དུ་ཁ་རཾ་ཁཱ་ཧི། གསོལ་ལོ་མཆོད་དོ་མཆོད་པ་
དམ་པར་འབུལ་ལོ། །
ཡང་ཚོ་གསུམ་པ་སྔར་བཞིན་བཤམ། ཤཱ་ས་ན་ལན་གསུམ་གྱིས་ཕུལ་ལ། སྔར་བཞིན་བཏབ། རྡོ་རྗེ་འཛིན་པའི་
བཀའ་དང་རྒྱལ་བའི་བསྟན་པ་རིན་པོ་ཆེ་སྲུང་བར་དགོངས་ཏེ། རབ་ཏུ་དགེས་ཤིང་མོས་པའི་
ཐབས་ཀྱིས་བཞེས་ལ། བདག་ཅག་དཔོན་སློབ་འཁོར་དང་བཅས་པ་ཐམས་ཅད་ཀྱི་འགལ་

རྐྱེན་ནད་དང་གནོད་པ་དང༌། གདོན་བགེགས་དང་བར་ཆད་ཐམས་ཅད་ཞི་བར་མཛད་དུ་
གསོལ། ཚེ་དང་བསོད་ནམས་དང་དབང་ཐང་དང་ནུས་མཐུ་དང༌། སྙན་པ་དང་གྲགས་པ་
ཐམས་ཅད་རྒྱས་པར་མཛད་དུ་གསོལ། མི་དང་མི་མ་ཡིན་པའི་འགྲོ་བ་ཕོ་མོ་ཐམས་ཅད་
དབང་དུ་བསྡུ་བར་མཛད་དུ་གསོལ། གནོད་བྱེད་དགྲ་བགེགས་ལོག་པར་ལྟ་བ་ཐམས་ཅད་
བསད་པ་དང༌། བསྐྲད་བ་དང༌། དབྱེ་བ་དང༌། རེངས་པ་ལ་སོགས་པའི་སྒོ་ནས་ཐལ་བ་
རྡུལ་དུ་རློག་པར་མཛོད་ཅིག །སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་
བསྟོད། ཡིད་ལ་བསམ་པའི་དོན་ཐམས་ཅད་སྒྲུབས། ཇི་ལྟར་བཀའ་བསྒོས་ཤིང་བཅོལ་བའི་
འཕྲིན་ལས་ཐམས་ཅད་མྱུར་བ་ཉིད་དུ་སྒྲུབས་ཤིག ཅེས་བརྗོད། དེ་ལྟར་གསོལ་ཁ་སྟོབ་ཚུལ་དེ་ཉིད་ཚར་
གསུམ་སོང་བ་ན། བདུད་རྩི་ལྔ་མཆོད་ཀྱི་མཆོད་པ་དེ་ཡང་གཏོར་ཆེན་ནང་དུ་བཏབ་བོ། །
དེ་ནས་ཟོར་བསྒྲུབ་པ་ནི། ཧཱུཾ་རྩ་བརྒྱུད་དཔལ་ལྡན་བླ་མ་ཡིས། །ཟོར་ཆེན་རྫས་ཀྱི་མཐུ་བསྐྱེད་
ལ། །ཟོར་མཆོག་འདི་ལ་བྱིན་གྱིས་རློབས། །མི་མཐུན་ཕྱོགས་ཀུན་གཞོམ་དུ་གསོལ། །ཚིག་
ལྷག་མ་གསུམ་འདྲ་བ་ལ། ཡི་དམ་དཀྱིལ་འཁོར་ལྷ་ཚོགས་ཀྱིས། །ཞེས་དང༌། དཔལ་ལྡན་ནག་པོ་
ཆེན་པོ་ཡིས། །ཞེས་དང༌། མ་ཅིག་འདོད་ཁམས་གཙོ་མོ་ཡིས། །ཞེས་དང༌། ཕོ་ཉ་ལས་མཁན་
ཚོགས་རྣམས་ཀྱིས། །ཞེས་དང༌། དཔའ་བོ་མཁའ་འགྲོའི་ཚོགས་ཀུན་གྱིས། །ཞེས་དང༌། དཀོན་
མཆོག་གསུམ་གྱི་བདེན་སྟོབས་ཀྱིས། །ཞེས་སམ། སངས་རྒྱས་དཀོན་མཆོག སོགས་སོ་སོར་ཕྲལ་ཀྱང་
རུང༌། རང་བཞིན་སྤྲོས་བྲལ་བདེན་པའི་མཐུས། །ཞེས་དང༌། ལས་འབྲས་བསླུ་མེད་བདེན་པའི་
མཐུས། །ཞེས་སོགས་སྦྱར་རོ། །མགོན་པོ་ལྕམ་དྲལ་དང་ཟངས་གྲི་ཅན་གྱི་སྔགས་རྦོད་རྦད་བསད་གསུམ་ཅི་རིགས་པ་བཟླས་
པའི་མཐར། ཤཱ་ས་ན་ཅི་མང་དང༌། ཁྱད་པར་གྱི་ཐུན་སྔགས། སུམ་ཏྲིག་རཀྴ་བྷྱོཿ ཐིབས་ཐིབས་ཙཀྲ་བྷྱོཿ སྙིང་
ཁར་གདུན་ཏྲི་བྷྱོཿ རྦད་རྦད་ཏྲི་ན་ཤིག་ཤིག་སེ་ན་སྟུབས་སྟུབས། ཁ་རག་རྦད་རྦད་དུམ་བུ་བྷྱོཿ
བཛྲ་ཙི་ཏྲི་རཀྴ་ཙི་ཏྲི་ཡ་མ་ར་ཡ་རྦད་བྷྱོཿབཟློག ཅེས་དྲག་ཏུ་བཟླ། དེ་ནས་སྤྲོས་པ་ལ་དགའ་ན་ཟོར་གྱི་བསྐུལ་

བྱེད་པར་འདུག །དེ་ནི་ཡི་གེ་སྔ་མ་རྣམས་སུ་ལྟ་ལ། ངེས་པར་དགོས་པའང་མིན་པས་འདིར་མ་བྲིས་སོ། །
དེ་ནས་བཟློག་པ་ནི། ཧཱུཾ་དཔལ་འབར་མཧཱ་ཀཱ་ལ་ནི། །ཤར་གྱི་ཕྱོགས་ཀྱི་དུར་ཁྲོད་ནས། །དྲི་
ཟ་འབུམ་ཚོགས་འཁོར་གྱིས་བསྐོར། །དམར་ཆེན་གཏོར་མས་ཐུགས་དམ་བསྐང༌། །ལས་སུ་
སངས་རྒྱས་བསྟན་པ་སྲུངས། །ཟས་སུ་དགྲ་བགེགས་ཤ་ཁྲག་ཟོ། ཁྱོད་ཀྱི་ཐུགས་དམ་དུས་
ལ་བབ། །དགྲ་བགེགས་གནོད་པ་བཟློག་ཏུ་གསོལ། །ཧཱུཾ་དཔལ་འབར་མཧཱ་ཀཱ་ལ་ནི། །ལྷོ་ཡི་
ཕྱོགས་ཀྱི་དུར་ཁྲོད་ནས། །གཤིན་རྗེ་འབུམ་ཚོགས་འཁོར་གྱིས་བསྐོར། །དམར་ཆེན་གཏོར་
མ་སོགས་ཚིག་རྐང་ལྔ་པོ་འདྲའོ། །དེ་བཞིན་དུ། ནུབ་ཀྱི་ཆུ་ལྷ༴ བྱང་གི་གནོད་སྦྱིན༴ བྱང་ཤར་དབང་ལྡན༴ 
ཤར་ལྷོ་མེ་ལྷ༴ ལྷོ་ནུབ་སྲིན་པོ༴ ནུབ་བྱང་རླུང་ལྷ༴ སྟེང་གི་ལྷ་དམག༴ འོག་གི་ཀླུ་གཉན༴ ཞེས་
འདོན་པ་སྤོས་པ་མ་གཏོགས་སྔ་མ་བཞིན་ནོ། །དེ་ལྟར་ན་འདི་ལ་དུར་ཁྲོད་གནས་པའི་ཕྱོགས་སྐྱོང་གི་བསྐུལ་ཞེས་གྲགས་སོ། །དེ་
ནས། ཧཱུཾ་ལྷ་ཆེན་དཔལ་འབར་མཐུ་མ་ཆུང༌། །ཞེས་པ་ནས། ད་ལྟ་ཉིད་དུ་གྲུབ་པར་མཛོད། །ཅེས་
པའི་བར་བསྐང་བ་ལྟར་བྱ། ཧཱུཾ་དཔལ་ལྡན་མགོན་པོ་ད་གཤེགས་ཤིག །བཟློག་པའི་དམག་དཔུང་
ད་མཛོད་ཅིག །སྡེ་བརྒྱད་དམག་སྣ་ཐམས་ཅད་བཟློག །བྱད་ཁ་ལྷ་འདྲེའི་ཆད་པ་རྣམས།
ཁྱོད་ཀྱིས་མི་བཟློག་གང་ཡང་མེད། ཁྱོད་ཀྱིས་མི་འགྱུར་གང་ཡང་མེད། །ཡོན་མཆོད་འཁོར་
བཅས་མཚན་མ་འཁྲུག །ཟློག་གོ་དམར་ཆེན་གཏོར་མས་བཟློག །ལྷ་དང་གནོད་སྦྱིན་གཤིན་
རྗེ་དང༌། །ཀླུ་དང་རྒྱལ་པོ་བཙན་དང་བདུད། སྨུ་དང་ཐེ་རང་འགོང་པོ་དང༌། །བྱང་སྨན་མ་མོ་
བལ་མོ་དང༌། །ཡུལ་ལྷ་ནད་བདག་འབྱུང་པོ་སོགས། །གཟའ་དང་སྡེ་བརྒྱད་འཁྱམས་པོ་དང༌། །
རྦོད་གཏོང་བྱད་ཁ་གཞན་གྱིས་བསྐུལ། །འཇིག་རྟེན་འཇིག་རྟེན་འདས་པ་ཡི། །གནོད་པ་
བྱེད་པ་མ་ལུས་ཀུན། །བཟློག་གོ་དམར་ཆེན་གཏོར་མས་བཟློག །འབྱུང་པོའི་སྤྲུལ་པ་སྣ་
ཚོགས་ཀུན། །བཟློག་གོ་དམར་ཆེན་གཏོར་མས་བཟློག །སྡེ་བརྒྱད་བྱོལ་ཁ་སྣ་ཚོགས་ཀུན། །
བཟློག་གོ༴ ལྷ་སྲིན་ཆོ་འཕྲུལ་སྣ་ཚོགས་ཀུན། །བཟློག་གོ༴ ཕྱི་ནང་ལྟས་ངན་མཚན་མ་ངན། །

བཟློག་གོ༴ དཔལ་ལྡན་མགོན་པོ་འཁོར་བཅས་དང༌། །དཔལ་ལྡན་ལྷ་མོ་འཁོར་བཅས་
ཀྱི། །མི་མཐུན་ཕྱོགས་རྣམས་ཐམས་ཅད་ཀུན། །བསྒྱུར་ཞིང་བཟློག་པར་མཛད་དུ་གསོལ། །
རྣལ་འབྱོར་བདག་གིས་བཅོལ་བ་ཡི། །འཕྲིན་ལས་མྱུར་དུ་འགྲུབ་པར་མཛོད། །རྣལ་འབྱོར་
བདག་ཅག་འཁོར་བཅས་དང༌། །རྒྱུ་སྦྱོར་ཡོན་གྱི་བདག་པོ་ཡི། །བདུད་ཀྱི་བྱོལ་ཁ་དགྲ་ལ་
སྒྱུར། །གཤིན་རྗེའི་ཁྲམ་ཁ་འདེབས་པ་སོགས། །ངན་པ་བཟློག་ལ་རྩུབ་མོ་རྣམས། །དགྲ་
དང་བགེགས་གྱི་ཚོགས་ལ་སྒྱུར། །ཞེས་བརྗོད། སྤྲོས་པ་ལ་དགའ་ན་མདོས་ཆོག་ནས་འབྱུང་བ་བཞིན་བྱོལ་བཟློག་
རྒྱས་པར་བྱེད་པ་ཡིན་པ་གདའ་ནའང་འདི་ཙམ་འཚམ་མོ། །དེར་རོལ་མོ་དྲག་པོ་དང་བཅས་གཏོར་ཆེན་ལ་ཡུངས་ཀར་གཏོར་ཏེ།
དེ་ཡན་ཆད་དངོས་གཞི་སྒྲུབ་པའི་རིམ་པའོ། །དེ་ནས་གཏོར་ཆེན་དང༌། གཏོར་ཟོར་རྣམས་ལ་ཕུད་དང་རཀྟས་ཅུང་ཟད་གཏོར།
མཆོད་བསྟོད་བསྡུས་པ་ཞིག་བྱས། ལྷ་ཚོགས་རྣམས་ཞུ་བ་ལས་དུག་དང་མེ་དང་མཚོན་ཆའི་ཕུང་པོར་གྱུར་བར་བསམ་པའམ།
ཡང་ན་ཡིག་བརྒྱ་ལན་གསུམ་སྔོན་དུ་འགྲོ་བས། གཏོར་ཆེན་གྱི་ལྷ་ནམ་མཁར་བཏེག །གཏོར་མ་གོང་བཞིན་བསམ་མོ། །ཟོར་
གྱི་ལྷ་རྣམས་འདེགས་མི་དགོས་སྔར་བཞིན་བསམ་པ་ཁོ་ནས་ཆོག་གོ །དེ་ནས། དུས་གསུམ་རྒྱལ་བའི་སྤྱན་སྔར་
རང་རང་གི། ཞེས་སོགས་ལྕམ་དྲལ་གྱི་བསྐུལ་དང༌། གནོད་སྦྱིན་ཡབ་ཡུམ་འཇིགས་པའི་གཟུགས་སོགས་
བསྟོད་པ་བསྐུལ་དུ་བསྒྱུར་ཏེ། བསྟན་སྲུང་ཡབ་ཡུམ་ལས་ལ་ཆོས། །ཞེས་པ་དང༌། པུ་ཊ་ནག་པོ་ལས་ལ་
ཡ། །ཞེས་དང༌། བྟ་ཊ་ལ་ཡང་དེ་དང་འདྲ། ནག་མོ་ཁྱོད་ཀྱིས་ལས་མཛོད་ཅིག །ཅེས་དང༌། འཁོར་
བཅས་ཐམས་ཅད་ལས་མཛོད་ཅིག །དགྲ་བགེགས་རྡུལ་བཞིན་བརླག་བར་མཛོད། །ཅེས་
འདོན་པ་སྤོ། དེ་ནས་གསེར་སྐྱེམས་སོགས་ཀྱིས་སྣ་དྲངས་ཏེ། ཟོར་དང་གཏོར་མ་རྣམས་ཕྱིར་ཁྱེར། འོག་གཞི་དཀྱིལ་འཁོར་
ཡང་གཏོར་མ་ལ་འདེབས་པའི་སྲོལ་ཡོད། སྒྲུབ་ཁང་གི་ཕྱི་རོལ་ཇི་ལྟར་འོས་པར་གཡང་གཞིའི་སྟེང་དུ་སྟེགས་བུ་ལ་ཐུན་གཏོར་
བཤམས་ནས་སྤྱི་བཏབ་གྱེར་བས་འབུལ། དེ་ནས་གོམ་པ་བཞི་བཅུ་རྩ་དགུ་ལས་མི་ཐུང་པའི་ས་ཕྱོགས་སུ་སོང་སྟེ། གསེར་
སྐྱེམས་སྔོན་དུ་འགྲོ་བས་ཟོར་ལམ་དབྱེ་བ་སྤྱི་དང་མཐུན་པར་བྱ་སྟེ། དཔལ་ལྡན་རྡོ་རྗེ་འཆང་གི་བཀའ། །འབྱུང་
པོའི་ཚོགས་རྣམས་ཀུན་ཉོན་ཅིག །རྣལ་འབྱོར་རིག་འཛིན་བདག་ཅག་རྣམས། །གཏོར་ཟོར་

དྲག་པོ་ཕོ་ཉར་འགྱེད། །ཟོར་འཕེན་ཕྱོགས་དང་ཉེ་བ་ན། །ཡུལ་ལྷའི་རིགས་དང་ཆུ་མིག་བྲག།
ཤིང་དང་ས་ལ་གནས་པ་ཡི། །འབྱུང་པོ་ཐམས་ཅད་སྐུ་བཟུར་ཅིག །དོན་གཉེར་ཕྱོགས་སུ་
འགྲོ་བ་དང༌། །ལམ་དུ་ཞུགས་དང་མཁའ་ལ་རྒྱུ། །དགྲ་བགེགས་མ་གཏོགས་འགྲོ་བ་རྣམས། །
རང་རང་ཕྱོགས་སུ་ཡོལ་བར་གྱིས། །བཟུར་བར་འདོད་ཀྱང་བསྐྱོད་མ་ནུས། །བརྟན་པར་
གནས་པའི་ས་བདག་སོགས། །མཐོ་བ་རྣམས་ནི་ཞབས་བསྐུམས་ཤིག །དམའ་བ་རྣམས་ནི་
དབུ་ཆུམས་ཤིག །བར་པ་རྣམས་ནི་སྐུ་བཟུར་ཅིག །བག་ཡངས་གནས་པ་བསྒྲིམ་པར་མཛོད། །
ཟོར་ལམ་ཕྱེ་ལ་གྲོགས་མཛོད་ཅིག །བསྟན་པའི་དགྲ་བོ་སྡིག་ཅན་འདི། །སྐད་ཅིག་གཅིག་
ལ་རྡུལ་དུ་རློགས། ཅེས་སོ། །དེ་ནས་སློབ་དཔོན་གྱིས་བདེན་པ་བདར་ཞིང་སླར་ཡང་གསེར་སྐྱེམས་གཏོང༌། གཞན་རྣམས་
ཀྱིས་རོལ་ཆེན་བྱ། དེའི་རྗེས་སུ། ཧཱུཾ་བྷྱོཿ མཧཱ་ཀཱ་ལ་སྟོབས་པོ་ཆེ། །སོགས་དང༌། ཧཱུཾ། དཔལ་ཆེན་ལེགས་
ལྡན་ནག་པོ་ཆེ། །སྟེང་ནས་འགྱེད་པའི་ཕོ་ཉ་ནི། །ཚངས་ལྷའི་ཚོགས་རྣམས་ཁྱུང་དུ་སྤྲུལ།
ཁྱུང་ཆེན་མཐིང་ནག་བྱེ་བ་འབུམ། །འཕུར་ལྡིང་གཞུངས་ཤིང་དགྲ་ལ་རྒོལ། །དགྲ་བགེགས་
ཤ་ཟོས་ཁྲག་ལ་འཐུང༌། །དེ་རྗེས་གཤམ་བུའི་ཚིག་ལ། བསང་གཏོར་གྱིས་སྐབས་ཡིན་ན། མི་ནོར་ཐལ་བ་རྡུལ་
དུ་རློགས། །རིགས་བརྒྱུད་རྩད་ནས་ཆོད་ལ་ཤོག །ཅེས་དང༌། རིམ་འགྲོ་སོགས་ལ། རྐྱེན་ངན་བར་
ཆད་ཐམས་ཅད་བཟློག །གནོད་བྱེད་ཐལ་བ་རྡུལ་དུ་རློགས། །ཞེས་བརྗོད། ཧཱུཾ་དཔལ་ཆེན༴ ཤར་
ནས་འགྱེད་པའི༴ དྲི་ཟའི་ཚོགས་རྣམས་རྟ་པར་སྤྲུལ། །རྟ་དམག་མཚོན་ཐོགས་བྱེ་བ་འབུམ། །
དྲག་གཏུམ་རྔམས་ཞིང་དགྲ་ལ་རྒོལ། །དགྲ་བགེགས་ཤ་སོགས་གོང་བཞིན་སྦྱར། ཧཱུཾ་དཔལ་ཆེན༴ 
ལྷོ་ནས༴ གཤིན་རྗེའི་ཚོགས་རྣམས་སྟག་ཏུ་སྤྲུལ། གཅན་གཟན་དཔའ་བོ༴ མཆེ་གཙིགས་
རྔམ་མཆོང་༴ དགྲ་བགེགས༴ ཧཱུཾ་དཔལ་ཆེན༴ ནུབ་ནས༴ ཀླུའི་ཚོགས་རྣམས་སྦྲུལ་དུ་སྤྲུལ།
དུག་སྦྲུལ་རྔམས་པ༴ ཕུད་སྒྲ་སྒྲོག་ཅིང་དགྲ་ལ༴ དགྲ་བགེགས༴ ཧཱུཾ་དཔལ་ཆེན༴ བྱང་ནས༴ 
གནོད་སྦྱིན་ཚོགས་རྣམས་སེང་གེར་སྤྲུལ། །སེང་གེ་ཁྲོས་པ༴ སྦར་བ་གདེངས་ཤིང་༴ དགྲ་

བགེགས༴ ཧཱུཾ་དཔལ་ཆེན༴ བྱང་ཤར༴ འབྱུང་པོའི་ཚོགས་རྣམས་གླང་དུ་སྤྲུལ། །འཐབ་གླང་
མྱོས་པ༴ གནམ་ལྕགས་གྲི་འདེབས༴ དགྲ་བགེགས༴ ཧཱུཾ་དཔལ་ཆེན༴ ཤར་ལྷོའི་མཚམས་
ནས༴ དྲང་སྲོང་ཚོགས་རྣམས་འཕར་བར་སྤྲུལ། །འཕར་སྤྱང་རྔམས་པ༴ མཆོང་རྒྱུག་ཁྲོས་
པས༴ དགྲ་བགེགས༴ ཧཱུཾ་དཔལ་ཆེན༴ ལྷོ་ནུབ༴ སྲིན་པོའི་ཚོགས་རྣམས་རུ་ཏྲར་སྤྲུལ། །རུ་
དྲ་ནག་པོ༴ རྔམས་ཤིག་དྲག་པོས༴ དགྲ་བགེགས༴ ཧཱུཾ་དཔལ་ཆེན༴ ནུབ་བྱང་༴ རིག་འཛིན་
ཚོགས་རྣམས་རླུང་པོར་སྤྲུལ། །རླུང་ནག་མཚོན་ཆར༴ ས་གཞི་བསྐྱེད་ཅིང་༴ དགྲ་བགེགས༴ ཧཱུཾ་
དཔལ་ཆེན༴ འོག་གི༴ ས་བདག་ཚོགས་རྣམས་སྡིག་པར་སྤྲུལ། །ལྕགས་སྡིག་མགོ་དགུ༴ རྒྱུག་
མཆོང་འཁྲབ་ཅིང་༴ དགྲ་བགེགས༴ ཧཱུཾ་ལས་མཁན་ཆེན་པོ་འཁོར་བཅས་ཀྱི། །གཡས་ནས་
དམག་གི་རུ་འདྲེན་པ། །གྱིང་གི་ཚོགས་རྣམས་དམག་མིར་སྤྲུལ། །སྐྱེས་པ་གོ་མཚོན་ཐོགས་
པ་བརྒྱ། །གྱིང་དམག་བྱེ་བ་འབུམ་དང་བཅས། །མདའ་ཟོར་མཚོན་ཆ་དགྲ་ལ་ཕོབ། །ཧཱུཾ་ལས་
མཁན༴ གཡོན་ནས་དམག་གི༴ ར་ཙའི་ཚོགས་རྣམས་བཙུན་པར་སྤྲུལ། །དགྲ་བཅོམ་སེག་
ཤང་ཐོགས་པ་བརྒྱ། །རྒྱལ་དམག་བྱེ་བ༴ གྱོ་ཟོར་སྐམ་ཐུན་དགྲ་ལ་རྒྱོབ། །ཧཱུཾ་ལས་མཁན༴ །
སླད་ནས་དམག་གི༴ །གཟའ་རྒོད་ཚོགས་རྣམས་སྔགས་པར་སྤྲུལ། །སྔགས་ནག་ཕུར་བུ་
ཐོགས་པ་བརྒྱ། །གཟའ་དམག་བྱེ་བ༴ རྭ་ཟོར་ཐུན་ཟོར་དགྲ་ལ་རྒྱོབ། །ཧཱུཾ་ལས་མཁན༴ སྔོན་
ནས་དམག་གི༴ མ་མོའི་ཚོགས་རྣམས་སྲིན་མོར་སྤྲུལ། །བུད་མེད་གྲི་ཐོད་ཐོགས་པ་བརྒྱ། །མ་
མོ་བྱེ་བ༴ ཁྲག་ཟོར་དུག་ཐུན་དགྲ་ལ་རྒྱོབ། །ནག་མོ་རལ་བ་གཡེངས་པའི་ཚོགས། །བྷྱོ་བྷྱོཿདེ་
ནི་དགྲ་ལ་བྷྱོཿ སོགས་སྦྱར་ཏེ་བསྐུལ་བའི་མཐར། རོལ་མོ་དྲག་ལ་ཡུན་རིང་བར་བྱ། དེའི་ངང་ནས་ཐམས་ཅད་ཀྱིས་རྦོད་
རྦད་བསད་གསུམ་དྲག་ཏུ་བཟླ། གཏོར་མའི་ལས་ཀྱི་སློབ་དཔོན་གྱིས་མདའ་ཟོར་ར་ཟོར་ཁྲག་ཟོར་ཚེ་ཟོར་ཡུངས་ཟོར་ཐ་མལ་
རྡོ་ཟོར་འཕངས། དེ་ནས་ཟངས་གྲི་ཅན་གྱི་ཟོར་གཏོར་འཕངས། དེ་ནས་གཏོར་ཆེན་ཕྲག་པ་གཡས་སུ་ཐོགས་ཏེ། དམིགས་པ་
གསལ་བཏབ། དམོད་པ་ཤེས་ཚད་བྱ་ཞིང་མི་ལ་ལབ་པ་ལྟར་ལས་བཅོལ། ཁ་བུབ་ཏུ་གདབ་པའམ། རྒྱང་དུ་འཕང་པ་གང་བདེ་

བྱའོ། །དེ་ནས་གཏོར་ལམ་བཅད་བསྲུང་འཁོར་གསལ་བཏབ། ཐམས་ཅད་ཕྱི་མིག་མི་ལྟ་བར་སྒྲུབ་ཁང་དུ་འོངས་ནས་ཚོགས་ལ་
རོལ། བཀྲ་ཤིས་ཀྱི་བར་གྱི་རྗེས་ཆོག་རྣམས་བྱའོ། །ཆོ་ག་འདི་ཞག་མང་པོར་སྦྲེལ་ནས་སྒྲུབ་ནའང༌། ཞག་སྔ་མ་རྣམས་ལ་དངོས་
གཞི་བཟློག་པ་ཡན་ཆད་སོང་བའི་རྗེས་སུ་སྤྱི་བཏབ་ཀྱིས་ཐུན་གཏོར་ཕུལ། ཚོགས་དང་རྗེས་ཆོག་བྱའོ། །ཞག་ཐ་མ་ལ་ནི་གོང་དུ་
བསྟན་པ་ཉིད་དོ། །དམོད་པ་དང་འདོད་གསོལ་ཡི་གེ་རྙིང་པ་གྲོང་པའི་ཚིག་ཏུ་སྦྱར་བ་མང་པོ་ཡོད་པ་རྣམས་དབེན་པའི་གནས་སུ་
ལས་སྒྲུབ་པ་དང༌། བླ་བརྒྱུད་ཆོས་བརྒྱུད་གཅིག་པ་རྟོག་དཔྱོད་ཉུང་བའི་ཚོགས་ནང་དུའང་བརྗོད་རྒྱུ་ཡིན་མོད་ཀྱི། སྐྱེ་བོ་བསམ་
པ་ཐ་དད་པ་སྣ་ཚོགས་པའི་ནང་དུ་དབྱེ་བའི་གནས་སུ་འགྱུར་བའི་དགག་ཆ་ཡོད་པས་འདིར་རེ་ཞིག་བཏང་སྙོམས་སུ་བཞག་གོ །
དེ་ལྟར་ན་དཔལ་གུར་གྱི་མགོན་པོའི་དམར་ཆེན་གཏོར་བཟློག་གི་རིམ་པ་མདོ་ཙམ་བརྗོད་པ་འདི་ཡང༌། རྒྱལ་ཁམས་པ་ཏཱ་ར་ནཱ་
ཐས་ངེས་པར་བརྗོད་པའོ།། །།ཞུས་དག མངྒ་ལཾ།

༄༅། །མགོན་པོ་ཞལ་བཞི་པའི་སྒོས་བསྐང་བཞུགས་སོ། །
༄༅། །ཨོཾ་སྭཱ་སྟི། བླ་མ་དང་ལྷག་པའི་ལྷ་ལ་ཕྱག་འཚལ་ལོ། །དཔལ་མགོན་པོ་ཞལ་བཞི་པའི་བསྐང་བ་ཅུང་ཟད་
སྤྲོས་པ་ལ་དགའ་ན། ལྷ་མཆོག་མཧཱ་ཀཱ་ལ་མཐུ་བོ་ཆེ། །འཕྲིན་ལས་དྲག་པོའི་གདུག་པ་ཚར་གཅོད་
ཕྱིར། །ཞེས་པ་ནས། ཞིང་སྐྱོང་ཆེན་པོ་གནས་འདིར་གཤེགས་སུ་གསོལ། །ཞེས་པའི་བར་གྱེར་ལ། དེ་
རྗེས། ཧཱུཾ་དམར་ནག་མེ་དཔུང་གློག་ཕྲེང་རྒྱུ་བའི་ཀློང༌། །འཇིགས་རུང་ཕྱག་མཚན་མཚོན་ཆའི་
གུར་ཁང་འཁྲིགས། །མི་རོ་རྟ་རོ་བམ་ཆེན་བརྩེགས་པའི་མཁར། །རླུང་ནག་འཚུབ་མའི་
དབུས་ནས་སྐུ་བསྐྱོད་འཚལ། །ཧ་ཧ་བཞད་པའི་ང་རོ་མཐོན་པོ་ནི། ཁོར་ཡུག་ལྕགས་ཀྱི་རི་
བོའི་ཕ་མཐར་ཐོན། །ཚངས་པའི་འཇིག་རྟེན་འདར་ཞིང་གཡོ་བ་ཡི། །ཧཱུཾ་ཕཊ་ཕཻཾ་ཀྱི་ཤུགས་གླུ་
ཚེ་རེ་རེ། །ལས་བཞིའི་འཕྲིན་ལས་མྱུར་མགྱོགས་བསྐུལ་བའི་སྒྲས། །མ་མོ་མཁའ་འགྲོ་ལས་
བྱེད་སྐར་ལྟར་འཁྲུགས། །སྲིན་ཡུལ་ལང་ཀའི་བདག་པོ་ཁྲོས་པའི་གཟི། །ཟུར་ཙམ་ཐོས་པས་
བཀའ་གཉན་ཐལ་མོ་སྦྱོར། །ལྷ་མིན་ནམ་མཁའི་བུ་མོ་གློག་འཕྲེང་མ། །གཡུལ་དུ་སྒྲོལ་བའི་
དཔའ་ཆེན་ཁྲོས་པའི་གར། །གོམ་སྟབས་གཅིག་གིས་ས་གསུམ་ལྷག་པར་བརྫིས། ཁྲག་
འཛག་མགོ་ཕྲེང་སིལ་སིལ་གཡེར་ཁའི་སྐད། །མུ་ཅོར་སྒྲོགས་པས་འུར་སྒྲ་འབྲུག་སྟོང་བཞིན། །
སྡིགས་རྔམས་བསྣུན་པའི་ཚུལ་དུ་བསྐྱོད་པའི་ཕྱག །གྲི་གུག་རལ་གྲི་འབར་བ་རྩེ་གསུམ་
བསྣམས། །ཐོད་ནང་དོན་སྙིང་གསོལ་ལ་དགྱེས་པའི་ཞལ། །མཆུ་འཕྱང་ཧོམ་རས་དམ་
ཉམས་འགུགས་པའི་སྒོ། །ཚངས་པའི་སྐུད་ཐོགས་མགོ་བོའི་ཅོད་པན་ལྔ། །ཟླ་ཚེས་ནག་བུན་
གཡོགས་འདྲའི་རལ་པས་སྒྲིབས། ཁམ་ནག་མེ་ལྕེ་ལྷབ་ལྷབ་འབར་བ་ཅན། །ཞིང་སྐྱོང་
དབང་ཕྱུག་གཟི་ལྡན་ནག་པོ་ཆེ། །ཧ་ཧ་རྒོད་དང་གྲུ་འཛིན་བསིལ་བའི་ཚལ། ཏི་སེ་གངས་

རིའི་བྱང་ཕྱོགས་ལམ་མེ་སོགས། །ཕྱོགས་བཅུའི་ཞིང་ནས་འཁོར་བཅས་གཤེགས་སུ་གསོལ། །
དུར་ཁྲོད་བརྒྱད་དང་ཉི་ཤུ་རྩ་བཞིའི་གནས། །ཡུལ་ཆེན་སོ་གཉིས་ཉེ་བར་སྤྱོད་པའི་ཞིང༌། །
རོལ་པའི་ཞིང་དང་རབ་འབྱམས་ཕྱོགས་བཅུ་ནས། །ཕོ་ཉ་ལས་བྱེད་འཁོར་བཅས་གཤེགས་
སུ་གསོལ། །ཞེས་པ་འཇུག །དེ་ནས་གཏོར་བསྔོ་དཀྱུས་བཞིན་ལས། གཏོར་བསྔོ་གྲུབ་མཚམས་བསྐང་རྫས། ཨ་མྲྀ་ཏས་
བསངས། སྭ་བྷཱ་ཝས་སྦྱངས་ལ། སྟོང་པའི་ངང་ལས་གནས་ཁང་དྲག་པོའི་ལས་ཀྱི་གཞལ་ཡས་ཁང་
མཚན་ཉིད་ཐམས་ཅད་ཡོངས་སུ་རྫོགས་པ། ཐུན་མོང་དང་ཐུན་མོང་མ་ཡིན་པའི་བསྲུང་བའི་
འཁོར་ལོ། འབྱུང་བཞི་ལས་ཀྱི་གུར་ཁང་དང་བཅས་པས་སྐོར་བའི་ནང་དུ་ཧཱུཾ་ཞུ་བ་ལས་དགྲ་
བགེགས་བསྒྲལ་བའི་དམ་རྫས་ཐོད་པ་ཡངས་ཤིང་རྒྱ་ཆེ་བའི་ནང་དུ། དམར་ཆེན་ཁྲག་གི་
ཨརྒྷཾ། དབང་པོ་ལྔའི་མེ་ཏོག །ཚིལ་ཆེན་གྱི་བདུག་སྤོས། ཞུན་ཆེན་གྱི་སྒྲོན་མེ། འཁྲིས་ཆེན་
གྱི་དྲི་ཆབ། ཤ་རུས་ཀྱི་ཞལ་ཟས། རྐང་གླིང་དང་ཐོད་ལྔའི་རོལ་མོ། གཡང་གཞིའི་བླ་རེ། རྒྱུ་
རློན་གྱི་ལྡ་ལྡི། གློ་སྙིང་གི་འཕྱང་འཕྲུལ། རོ་སྐྲའི་རྔ་ཡབ། ཐོད་ཚལ་གྱི་ཟླ་ཚེས། ནལ་བུའི་
རྒྱལ་མཚན། ཞིང་ཆེན་གྱི་འཕན་གདུགས། རུས་པའི་ཕྲེང་བ་སོགས་མགོན་པོ་མཉེས་པར་
བྱེད་པའི་དམ་རྫས་དང་ཐུན་རྫས་ས་དང་བར་སྣང་ནམ་མཁའི་ཁྱོན་ཐམས་ཅད་ཡོངས་སུ་
གང་བར་གྱུར། ཨོཾ་བཛྲ་སྥ་ར་ཎ་ཁཾ། རོལ་མོ་བརྡུང་ངོ༌། །སྤྲོ་ན་སྔགས་དྲུག་ཕྱག་རྒྱ་དྲུག་སོགས་བྱ། དེ་རྗེས་བསྐང་
བའི་དངོས་གཞི་ཐོག་མར། ལྷ་མཆོག་མཧཱ་ཀཱ་ལ་མཐུ་བོ་ཆེ། ཁྱེད་ལ་མཐུན་པའི་དམ་རྫས་འབུལ་བ་
ནི། ། [རྟ་མཆོག་རིན་ཆེན་རྒྱན་གྱིས་བརྒྱན་པ་དང༌། །]གཡག་རོག་ཞོལ་ཆེན་སྤྲིན་ལྟར་
གཏིབས་པ་དང༌། །ལུག་ནག་སྤྱི་དཀར་ཤེལ་ལྟར་འཚེར་བ་དང༌། །ཁྱི་ནག་སྙིང་དཀར་དོམ་
ལྟར་འཕྱོ་བ་དང༌། །མཐིང་ནག་དར་གྱི་ཅོད་པན་མང་པོས་བརྒྱན། །ལྷ་མཆོག་མཧཱ་ཀ་ལའི་
ཐུགས་དམ་བསྐང༌། །ལྷ་ཆེན་ནག་པོ་གདོང་བཞིའི་ཐུགས་དམ་བསྐང༌། །ཞིང་སྐྱོང་གཟི་ལྡན་
དབང་ཕྱུག་ཐུགས་དམ་བསྐང༌། །བྲམ་ཟེའི་གཟུགས་ཅན་དཔའ་བོའི༴ ཡུམ་ཆེན་གཡུང་མོ་

ནག་མོའི༴ ལས་མཛད་གཏུམ་མོ་ལྗང་ཁུའི༴ སེར་ནག་སིང་ག་གླིང་མའི༴ དམར་ནག་སྲིན་མོ་
ཆེན་མོའི༴ འཁོར་གྱི་ཞིང་སྐྱོང་ཚོགས་ཀྱི༴ དྲེགས་པ་སྡེ་བརྒྱད་ཚོགས་ཀྱི༴ འཁོར་དང་བཅས་
པའི་ཐུགས་དམ་སྐོང་གྱུར་ཅིག །རཀྟ་དམར་ཆེན་ཁྲག་གི་ཨརྒྷཾ་དང༌། །དྲི་ལྡན་གསར་རྙིང་མེ་
ཏོག་ནག་པོ་དང༌། །ཚིལ་ཆེན་མཾ་སའི་སྤོས་ཀྱི་དུད་སྤྲིན་དང༌། །ཞུན་ཆེན་སྒྲོན་མེ་འབར་བའི་
སྣང་གསལ་དང༌། ཁྲག་ཞག་རྒྱ་མཚོ་འཁྱིལ་བའི་དྲི་མཆོག་དང༌། །ཞལ་ཟས་བཤོས་བུ་དམར་
ནག་རི་རབ་ཙམ། ཁྲག་ཞག་ཤ་རུས་གཏམས་པའི་ཚོམས་བུ་བཀོད། །རྐང་གླིང་སྙན་པའི་
རོལ་མོ་སྒྲ་སྒྲོགས་ཤིང༌། །སྣ་ཚོགས་མཆོད་པའི་སྤྲིན་གྱིས་བརྒྱན་པ་འདིས། །ལྷ་མཆོག་མཧཱ་
ཀཱ་ལའི་ཐུགས་དམ་བསྐང༌། །ལྷ་ཆེན་མན་ཆད་འགྲེ། དམ་རྫས་རྒྱན་དང་ལྡན་པའི་གཏོར་མ་དང༌། །
འཆི་མེད་བདུད་རྩི་སྨན་གྱི་རྒྱ་མཚོ་དང༌། །ཛ་གད་ཕུད་ཀྱི་བཏུང་བ་སྣ་ཚོགས་དང༌། །བཟའ་
དང་བཏུང་བ་རི་རབ་རྒྱ་མཚོ་ཙམ། །ཏིང་འཛིན་སྔགས་དང་ཕྱག་རྒྱས་བྱིན་བརླབས་པ། །རོ་
བརྒྱ་ལྡན་པ་མཆོད་པའི་རྒྱ་མཚོ་འདི། །ལྷ་མཆོག༴ ལྷ་ཆེན༴ ཞིང་སྐྱོང༌། བྲམ་ཟེ༴ ཡུམ་ཆེན༴ 
ལས་མཛད༴ སེར་ནག༴ དམར་ནག༴ འཁོར་གྱི༴ དྲེགས་པ༴ འཁོར་དང་༴ རྣལ་འབྱོར་བདག་
གི་ཉམས་ཆགས་སོས་གྱུར་ཅིག །གདོང་བཞི་དྲེགས་པ་འཁོར་དང་བཅས་པ་ཡིས། །སངས་
རྒྱས་བསྟན་པ་བསྲུང་ཞིང་སྐྱོངས་བ་དང༌། །གནོད་པའི་དགྲ་བགེགས་ཐམས་ཅད་ཐལ་བར་
རློག །ཞི་རྒྱས་དབང་དང་དངོས་གྲུབ་བདག་ལ་སྩོལ། །ཞེས་པ་ལེགས་པར་སོང་བའི་མཚམས་སུ་འདི་སྐད་
ཅེས་བྱ་སྟེ། ཧཱུཾ་ཧ་ཧ་རྒོད་པའི་དུར་ཁྲོད་སོགས། །གདུག་ཅན་འདུལ་བའི་གནས་ཀུན་ནས། །
དཔལ་ལྡན་མགོན་པོ་ཞལ་བཞི་པ། །གནས་འདིར་སྤྱན་འདྲེན་གཤེགས་སུ་གསོལ། །དྲག་
ཤུལ་འཇིགས་རུང་ད་ཚུར་བྱོན། །སྟོབས་འཕྲོག་ནག་པོ་ད་ཚུར་བྱོན། ཁྱོད་ལ་མཆོད་ཅིང་
བསྟེན་པའི་ཕྱིར། །དམ་ཚིག་ཅན་ལ་དགོངས་སུ་གསོལ། །ཆོས་སྐྱོང་མགོན་པོ་ནག་པོ་ཆེ། །
མིང་གི་རྣམ་གྲངས་མང་པོ་ཅན། །ཞིང་རྣམས་སྐྱོང་བར་མཛད་པ་པོ། །སྟོབས་འཕྲོག་ནག་པོ་

འཁོར་བཅས་ལ། ཕྱི་ནང་གསང་བ་དེ་ཁོ་ནའི། །རྣམ་དག་དམ་རྫས་མ་ལུས་འབུལ། །མགོན་
པོ་འཁོར་བཅས་ཐུགས་དམ་བསྐང༌། ཁྱེད་ཀྱི་ཐུགས་དམ་སྐོང་བའི་རྫས། །མཐུན་པའི་དམ་
རྫས་དགྱེས་རྒུའི་གཏེར། །མ་ཚང་མེད་པའི་མཆོད་སྤྲིན་རྣམས། །ཏིང་འཛིན་སྔགས་རྒྱས་བྱིན་
རླབས་ནས། །རབ་འབྱམས་ནམ་མཁའི་མཐས་ཀླས་པ། །གུས་པའི་ཡིད་ཀྱིས་བདག་འབུལ་
ན། །དམ་ཚིག་དབང་གི་བཞེས་སུ་གསོལ། །བཞེས་ནས་དངོས་གྲུབ་རྒྱ་ཆེན་སྩོལ། གཡག་
ནག་ལུག་ནག་ཕྱི་ཡི་རྟེན། །ཞྭ་ནག་གོས་ནག་ནང་གི་རྟེན། །གྲི་སྙིང་ཐོད་པ་གསང་བའི་རྟེན། །
དཔལ་ལྡན་མགོན་པོའི་རྟེན་དུ་འཛུག །སྟོབས་ཆེན་ཤུགས་དྲག་གྲི་གུག་རྣོ། །གདུག་པ་
བསྒྲལ་ཕྱིར་བཞེས་སུ་གསོལ། །རྒྱུ་རྩུབ་དུག་གིས་ངར་སླུད་པའི། །གྲི་གུག་མགོན་པོའི་ཕྱག་
ན་འབར། །ལོག་ལ་དྲག་པོའི་སྔགས་བཀོད་པས། །མགོན་པོ་འཁོར་བཅས་སྤྲིན་བཞིན་འདུ། །
ཞབས་གཉིས་རྡོ་རྗེ་རྣོ་ངར་བཅས། གདུག་ཅན་དགྲ་བོའི་སྙིང་ལ་གཟེར། །སྟོབས་འཕྲོག་
ནག་པོའི་ཕྱག་ཏུ་འབུལ། །དགྲ་བགེགས་བསྒྲལ་ཕྱིར་བཞེས་སུ་གསོལ། །དེ་ལྟར་ཚིག་བཅུ་པོ་དེ་ལ་
འདོན་པ་སྤོ་སྟེ། སྟོབས་ཆེན་ཤུགས་དྲག་རྩེ་གསུམ་རྣོ། །ཞེས་དང༌། རྩེ་གསུམ་མགོན་པོའི་ཕྱག་ན་
འབར། །ཞེས་པ་དང་དེ་བཞིན་དུ་རལ་གྲི་དང༌། མདུང་ཐུང་ལའང་སྦྱར། རྐང་གླིང་སྙན་པའི་སྒྲ་སྒྲོག་པ། །
དམ་ཚིགས་མཚོན་ཕྱིར་འདུ་བའི་སྒྲ། །སྟོབས་འཕྲོག་ནག་པོའི་ཕྱག་ཏུ་འབུལ། །དམ་ཚིག་
སྐྱོང་ཕྱིར་བཞེས་སུ་གསོལ། །རྣལ་འབྱོར་སྐྱོང་ཕྱིར་བསྣམས་སུ་གསོལ། །འོག་མ་གཉིས་ལའང་
འདིའི་རིགས་འགྲེ། དུག་ཅན་ཕྲེང་མཛེས་འགུག་པའི་རྒྱན། །རིན་ཆེན་བུམ་པ་ནོར་གྱི་དབྱིག།
སྟོབས་འཕྲོག༴ དམ་ཚིག༴ རྣལ་འབྱོར༴ དར་ནག་བ་དན་གཡོ་བའི་དོན། །བདེ་ཆེན་ཐོད་
ཁྲག་བདུད་རྩིའི་རྒྱན། །སྟོབས་འཕྲོག༴ དམ་ཚིག༴ རྣལ་འབྱོར༴ གཞན་ཡང་གཏོར་མ་རཀྟ་
དང༌། །བདུད་རྩི་ལྔ་དང་ཤ་ཆེན་སྤོས། །ཚིལ་ཆེན་མར་མེ་ཆང་ཕུད་དང༌། །མཎྜལ་ལ་སོགས་
རྟེན་དུ་འབུལ། །རྣལ་འབྱོར་སྐྱོང་ཕྱིར་བསྣམས་སུ་གསོལ། །གཏིང་མཐའ་མི་མངོན་རཀྟའི་

མཚོ། །རྦ་ཀློང་འཁྱིལ་ཞིང་འབར་བའི་དབུས། །ཐོད་ཆེན་བརྩེགས་པའི་སྐུ་མཁར་འདིས། །
མགོན་པོ་འཁོར་བཅས་ཐུགས་དམ་བསྐང༌། །རྒྱུ་རློན་ལྡ་ལྡི་མཆུ་འཕྱང་ལ། །ཉམས་པའི་
དབང་ལྔ་རྒྱན་དུ་བྱས། །ཞིང་ཆེན་གཡང་གཞིའི་འཕན་གདུགས་ཅན །དམ་རྫས་རྒྱན་གྱི་
ཐུགས་དམ་བསྐང༌། །དགྲ་བགེགས་མགོ་བོའི་ཅོད་པན་དག །སྐམ་རློན་སྤེལ་བའི་ཁ་པད་ལ། །
ཀེང་རུས་བརྩེགས་པའི་ཀ་གདུང་འདིས། །མགོན་པོ་འཁོར་བཅས་ཐུགས་དམ་བསྐང༌། །
ཆར་སྤྲིན་རླུང་གིས་བསྐྱོད་པས་འདྲའི། །རོ་སྐྲའི་རྔ་ཡབ་ནག་པོ་དང༌། །ཟླ་བ་མཁའ་ལ་ཤར་
འདྲ་བའི། །ཐོད་ཚལ་དུམ་བུས་ཐུགས་དམ་བསྐང༌། །ནལ་བུས་རླུང་བཤུས་རྒྱལ་མཚན་དང༌། །
ཡན་ལག་ཉིང་ལག་སྤེལ་བ་ཡིས། །དྲག་པོ་ལས་ཀྱི་ཕོ་བྲང་འདིར། །མགོན་པོ་འཁོར་བཅས་
ཐུགས་དམ་བསྐང༌། །ཞིང་བཅུའི་སྡང་དགྲ་མ་ལུས་པ། །ཐམས་ཅད་བསྒྲལ་བའི་ཐོད་རློན་
དང༌། །མཆོད་ཡོན་ཉེར་སྤྱོད་སྣ་ཚོགས་པས། །ཉེ་བར་བསྐང་འདིས་ཐུགས་དམ་བསྐང༌། །
དམ་ཉམས་སྙིང་རྩའི་ཁྲག་རྒྱུན་ལ། །ག་བུར་ཟེགས་མས་རབ་བརྒྱན་ཏེ། །ཆལ་ཆིལ་ལྦུ་ཕྲེང་
རླབས་གཡོ་བའི། །རཀྟའི་ཨརྒྷཾ་ཐུགས་དམ་བསྐང༌། །བལྟ་བྱེད་མིག་དང་ཉན་བྱེད་རྣ། །སྣོམ་
བྱེད་སྣ་དང་མྱོང་བྱེད་ལྕེ། ཁྲག་རྒྱུན་གསར་པས་སྦགས་པ་ཡིས། །དབང་ལྔའི་པུཥྤེ་ཐུགས་
དམ་བསྐང༌། །དྲག་པོ་དྲི་ཡིས་བགོས་པའི་སྨན། །བྱིན་ཟ་ཆེན་པོ་རབ་སྦར་ཞིང༌། །རོ་སོལ་མེ་
ལ་ལེགས་བཏབ་པའི། །ཚིལ་ཆེན་བདུག་པས་ཐུགས་དམ་བསྐང༌། །རྐང་སྦུབས་ལས་སྐྱེས་
མར་ཁུའི་རྒྱུན། །རོ་རས་སྡོང་བུས་རྐྱེན་སྦྱར་ནས། །མུན་པའི་སྣང་བ་འགོག་བྱེད་པའི། །ཞུན་
ཆེན་དཱི་པེས་ཐུགས་དམ་བསྐང༌། །གསེར་མདོག་ཁུ་བའི་ཐིག་ཕྲན་དང༌། །རང་བྱུང་རཀྟ་རབ་
སྦྱར་ཞིང༌། །ཀུན་དའི་ཞག་ཕྲེང་ཚོམ་བུ་ཅན། །མཁྲིས་ཆེན་གནྡྷེས་ཐུགས་དམ་བསྐང༌། །དགྲ་
བོའི་ནག་ཁྲོལ་སྣ་ཚོགས་པ། །གྲི་ལྕགས་སྣོད་དུ་རབ་བསྲེགས་ཤིང༌། སྒོག་སྐྱ་དྲི་དང་རབ་
སྦྱར་བའི། །མཾ་སའི་ཟས་ཀྱི་ཐུགས་དམ་བསྐང༌། །གཡུལ་དུ་བྲེགས་པའི་མི་ཐོད་དང༌། ཁྲག་

ཞག་ལྷག་པའི་གཟི་ལྡན་ཞིང༌། །ཀླད་རྒྱས་གཡོགས་པའི་ཐོད་རྔ་དང༌། །རྐང་གླིང་ཤཔྟས་
ཐུགས་དམ་བསྐང༌། །འཕྲལ་བཤུས་པགས་པའི་བླ་རེ་ལས། ཁྲག་གི་ཐིག་ཕྲན་རབ་འབབ་
ཅིང༌། །རྒྱུ་རློན་སྤེལ་བའི་ལྡ་ལྡི་དང༌། །དབང་པོའི་རྒྱལ་མཚན་ཐུགས་དམ་བསྐང༌། །མི་རུས་
དམ་བུ་སྤེལ་བ་ཡིས། །འཁོར་ལོ་རྣ་རྒྱན་མགུལ་རྒྱན་སོགས། །གདུབ་བུ་སྐེ་རགས་སེ་མོ་དོ། །
རུས་པའི་རྒྱན་གྱིས་ཐུགས་དམ་བསྐང༌། རྐུན་ཆེན་བགེགས་ནས་ཤི་བའི་སྐྲ། །བཤན་པའི་བུ་
མོས་བཀལ་བ་ཡིས། །ཆོ་ག་བཞིན་དུ་ལེགས་སྒྲུབས་པའི། །ཚངས་སྐུད་ནག་པོས་ཐུགས་
དམ་བསྐང༌། །རུ་རཀྵ་དང་ནི་རཾ་ཤུ། །སྣ་ཚོགས་སྤེལ་བའི་ཕྲེང་བ་དང༌། །སིལ་སིལ་གཡེར་
ཁའི་སྒྲ་དབྱངས་ཀྱིས། །སྟོབས་ཆེན་ནག་པོའི་ཐུགས་དམ་བསྐང༌། ཤུགས་དྲག་བསྐྱོད་པའི་
རལ་གྲིའི་རྩེར། །གཡུལ་དུ་ལོངས་པའི་མགོ་བོའི་ཕྲེང༌། ཁྲག་འཛག་ལྔ་བཅུ་རྩ་གཅིག་འདིས། །
ཞིང་སྐྱོང་ཆེན་པོའི་ཐུགས་དམ་བསྐང༌། །ལྕགས་ཀྱུ་ལྔ་དང་མི་འཆི་ལྔ། །རབ་སྦྱར་བདུད་
རྩིའི་རྒྱ་མཚོ་ཆེ། །དམ་རྫས་རྒྱན་གྱི་གཏོར་མ་འདིས། །ཡེ་ཤེས་མགོན་པོའི་ཐུགས་དམ་
བསྐང༌། །བཟའ་དང་བཅའ་བ་སྣ་ཚོགས་དང༌། །ལྷག་པར་སྲན་ཆེན་ཁྲག་ཆེན་བཅས། །ཛ་
གད་དཔའ་བོའི་སྟོན་མོ་འདིས། །ལྷ་མཆོག་ནག་པོའི་ཐུགས་དམ་བསྐང༌། །བསྟན་དགྲའི་
དོན་སྙིང་རླངས་པར་བཅས། །གློ་མཆིན་ལ་སོགས་དྲག་པོའི་ཟས། །ཀླད་ཁྲག་འདྲེས་པའི་
དམ་རྫས་འདིས། །གཏུམ་ཆེན་འཁོར་བཅས་ཐུགས་དམ་བསྐང༌། །སྒལ་ཚིགས་ཉེར་བརྒྱད་
ཤ་ལྤགས་ཚོགས། །ལྷུ་དུམ་རབ་བཀོད་ཤ་ཁྲག་དང༌། །རྒྱུ་རློན་སྙེ་མ་ལ་སོགས་པས། །བཤན་
པའི་ཚོགས་ཀྱི་ཐུགས་དམ་བསྐང༌། །མདོར་ན་ནག་པོ་འཁོར་བཅས་ལ། །འཕྲིན་ལས་དྲག་
པོའི་ལས་བཅོལ་བའི། །བསྒྲལ་པའི་མཆོད་པ་འདི་འབུལ་གྱིས། །ཐུགས་དམ་གཉན་པོ་སྐོང་
གྱུར་ཅིག །རྫུ་འཕྲུལ་རླུང་གི་ཤུགས་ལྡན་པའི། །རྟ་ནག་རྟིང་དཀར་འཚེར་བག་ཅན། །གཡང་
གཞིའི་སྒ་གཡོགས་ལྡན་པ་འདིས། །ཞིང་སྐྱོང་འཁོར་བཅས་ཐུགས་དམ་བསྐང༌། །གཡག་

རྒོད་རབ་ཁྲོས་འགྱིངས་པའི་སྟབས། །རི་རབ་འདེགས་པའི་རྭ་རྣོ་ཞིང༌། །ནག་བུན་འཚུབས་
འདྲའི་ཞོལ་ཆེན་འདིས། །ཞིང་སྐྱོང་འཁོར་བཅས་ཐུགས་དམ་བསྐང༌། །མཐིང་སྔོན་རྭ་བཞི་
མཁྱིལ་བའི་དབུས། །ཟླ་བ་ཤར་འདྲའི་ཀླད་དཀར་ཅན། །བདུད་ལུག་ནག་པོའི་སྤྱི་དཀར་
འདིས། །ཞིང་སྐྱོང་འཁོར་བཅས་ཐུགས་དམ་བསྐངས། །ཆབ་སྒོ་འཛིན་པ་འབྲུག་སྟོང་གི །
གད་རྒྱངས་མཐོན་པོར་སྒྲོག་པའི་གདོང༌། ཁྱི་ནག་དོམ་ལྟར་འཕྱོ་བ་འདིས། །ཞིང་སྐྱོང་
འཁོར་བཅས་ཐུགས་དམ་བསྐང༌། །དེ་ལྟར་ཐུགས་དམ་སྐོང་གྱུར་ནས། །བདག་ཅག་དཔོན་
སློབ་འཁོར་བཅས་ཀྱི། །ཉམ་ཆགས་མ་ལུས་གསོས་གྱུར་ཏེ། །མཐུན་པའི་དངོས་གྲུབ་རྒྱ་ཆེན་
སྩོལ། །འདི་ནས་བྱང་ཆུབ་སྙིང་པོའི་བར། །བུ་གཅིག་པ་ཡི་མ་བཞིན་དུ། །ནམ་ཡང་གཡེལ་
བ་མེད་པ་ནི། །བསྲུང་ཞིང་སྐྱོབ་པའི་མགོན་མཛོད་ཅིག །བར་ཆད་བདུད་དང་འགལ་རྐྱེན་
སྤོངས། །མཐུན་རྐྱེན་ཚེ་དང་དཔལ་འབྱོར་སྤེལ། །བླ་མ་དཀོན་མཆོག་དབུ་འཕངས་བསྟོད། །
འཕྲུལ་གྱི་ལྷ་ཆེན་འཁོར་བཅས་རྣམས། །གསོལ་ལོ་མཆོད་དོ་དགྱེས་པར་མཛོད། །བསྟན་
པ་སྲུངས་ཤིག་སེམས་ཅན་རྣམས། །བདེ་སྐྱིད་དཔལ་ལ་སྤྱོད་པ་དང༌། །རྣལ་འབྱོར་བཅོལ་
བའི་ལས་མཛོད་ཅིག །བསྟོད་པའི་སྐབས་སུ་མི་རྟོག་མ་ཆུང་བ་ནི། རི་སུལ་གྱི་རྣལ་འབྱོར་མས་མཛད་པ་ཡིན་ལ། བླ་མ་
གཉན་ལོ་ཙཱ་བ་དར་མ་གྲགས་ཀྱིས་མཛད་པའི་མངོན་རྟོགས་བསྟོད་པ་ནི། ཧཱུཾ་རྡོ་རྗེ་འཆང་གི་བཀའ་བསྒོས་པའི། །
བསྟན་སྲུང་ནག་པོ་ཆེན་པོ་ཁྱོད། །གནས་ནི་གང་དུ་འཁོད་གྱུར་ཀྱང༌། །དུར་ཁྲོད་རོལ་པའི་
གཞལ་ཡས་ཁང༌། །པཾ་པད་རཾ་ཉི་རོ་སྟེང་དུ། །ཧཱུཾ་སྐྱེས་ནག་པོ་འཇིགས་པའི་སྐུ། །ཞལ་བཞི་
ཕྱག་བཞི་ཞབས་གཉིས་པ། ཁྲོ་གཏུམ་རྔམས་པ་ཁྱོད་ལ་བསྟོད། །གཡས་གཉིས་སྔོན་པོ་མཆེ་
བ་གཙིགས། །སྤྱན་རྩ་དམར་ཟླུམ་ཉི་ཟླར་འཁྱིལ། །སྨིན་མ་སྨ་ར་ཁམས་སེར་འབར། །ལྗགས་
གྲིལ་ཧ་ཧ་བཞད་ལ་བསྟོད། །གཡོན་གཉིས་ལྗང་ཁུ་ཁྲོ་གཉེར་འཁྲིགས། །དཔྲལ་བསྡུས་སྡང་
མིག་ལོག་འདྲེན་གཟིར། །ཤངས་ནས་རླུང་འཚུབ་རྔུལ་གྱིས་འགེངས། ཧཱུཾ་ཧཱུཾ་སྒྲ་འབྱིན་ཁྱོད་ལ་

བསྟོད། །གཡས་གཡོན་གྲི་གུག་ཐོད་ཁྲག་ནི། །ཐུགས་ཀར་སྟེང་འོག་བསྣམས་པ་ཡིས། །དགྲ་
བགེགས་སྙིང་འབྱིན་དགྲ་ཁྲག་འཐུང༌། །ཕཊ་ཕཊ་དགྲ་བགེགས་སྒྲོལ་ལ་བསྟོད། །གཡས་
གཡོན་འོག་མའི་ཕྱག་གཉིས་ཀྱིས། །རྩེ་གསུམ་བུམ་པ་བསྣམས་ནས་ནི། །མདུང་རྣོན་དགྲ་
བགེགས་ལུས་ལ་འདེབས། །བུམ་པས་སྒྲུབ་ལ་དངོས་གྲུབ་སྩོལ། །མི་མགོ་ཁྲག་འཛག་ལྔ་
བཅུ་དང༌། །དྲིལ་བུ་གཡེར་ཁ་སིལ་སིལ་གྱིས། །ཞིང་སྐྱོང་ཁྱོད་ཀྱི་སྐུ་ལ་བརྒྱན། །སྲིད་གསུམ་
གཡོ་བྱེད་ཁྱོད་ལ་བསྟོད། །ཞབས་གཉིས་དོར་སྟབས་གར་གྱིས་རོལ། །ས་གཞི་རབ་གཡོ་
དགྲ་བགེགས་འདུལ། །དཔའ་བོ་ཁྲོ་གཉེར་ཤ་གཅོད་གསོལ། །རྔམས་པའི་དཔའ་བོ་ཁྱོད་
ཕྱག་འཚལ། །ལས་མཁན་འཁོར་གྱི་ཁྲོ་མོ་བཞི། །གཡས་ཕྱོགས་རྒྱུག་བྱེད་གཡུང་མོ་ཁྱོད། །
གྲི་གུག་ཐོད་འཛིན་ཤུགས་པས་འགེངས། །དགྲ་བགེགས་མྱོས་བྱེད་དབང་བྱེད་མ། །གཡུང་
མོ་ནག་མོ་ཁྱོད་ལ་བསྟོད། །གཡོན་ནས་འགྱིང་སྟབས་བཞད་ཅིང་རྒྱུག །གྲི་གུག་ཐོད་འཛིན་
ཤ་རུས་ཟ། །དགྲ་བགེགས་རྨོངས་ཤིང་མྱོས་བྱེད་མ། །གཏུམ་མོ་ལྗང་ཁུ་ཁྱོད་ལ་བསྟོད། །
མདུན་ན་སྲིན་མོ་འཕྱོངས་ཐབས་རྒྱུག །གྲི་གུག་ཐོད་ཁྲག་དགྲ་སྙིང་འབྱིན། །བནྡྷ་ཁྲག་
བཀང་ཡབ་ལ་སྟོབ། །དགྱེས་ཤིང་འཁྲིལ་མཛད་ཡུམ་ལ་བསྟོད། །རྒྱབ་ནས་གར་སྟབས་
གཡལ་ཞིང་རྒྱུག །གྲི་གུག་ཐོད་པ་ཁྲག་བཀང་འཛིན། །འོ་དོད་ཁུས་འདེབས་དགྲ་བོ་
དགུགས། །སིང་གྷ་ལི་མ་ཁྱོད་ལ་བསྟོད། །གཙོ་བོ་འཁོར་བཅས་ཏི་སེར་གནས། །ཞིང་སྐྱོང་
སྲུང་མ་གཙོ་འཁོར་ལྔས། །བསྟན་ལ་གདུག་པའི་དགྲ་བགེགས་རྣམས། །སྒྲོལ་བྱེད་གཙོ་
འཁོར་ལྔ་ལ་བསྟོད། །ཤ་ཆེན་སྲན་བཅས་མེ་ཏོག་སྙིང༌། །རུས་ཆེན་སྦགས་པའི་གཏོར་མ་
འདི། །ཡེ་ཤེས་ལྔ་རུ་བྱིན་རླབས་པ། །འདི་བཞེས་དགྲ་བགེགས་བརླག་པར་མཛོད། ཅེས་པའོ། །
གཡས་གཉིས་སྔོན་པོ་མཆེ་བ་གཙིགས། །ཞེས་པ་བསྙེན་པའི་སྐབས། དབུས་གཉིས་ནག་པོ་མཆེ་བ་
གཙིགས། །ཞེས་དང༌། གཡོན་གཉིས་ལྗང་ཁུ་ཞེས་པ་ལ། གཡས་གཡོན་ལྗང་ནག་ཁྲོ་གཉེར་འཁྲིགས། །ཞེས་

འདོན་པ་སྤོ། སྒྲུབ་དུས་ལ། དབུས་དང་སྟེང་ཞལ་ནག་པོ་ཁྲོས། །ཞེས་དང༌། གཡས་དཀར་གཡོན་དམར་ཁྲོ་
གཉེར་བསྡུས། །ཞེས་འདོན་པ་སྤོའོ། །ཧཱུཾ་རྒྱལ་བ་ཀུན་གྱི་དྲག་པོའི་འཕྲིན་ལས་པ། །རྔམ་བརྗིད་ཁྲོས་
པ་ཆར་སྤྲིན་ལྟ་བུའི་མདོག །སྲིད་གསུམ་དྲེགས་ལྡན་ཡོངས་ཀྱི་གཙོར་གྱུར་པ། །གཏུམ་པོ་
གཟི་ལྡན་དབང་ཕྱུག་ཁྱོད་ལ་བསྟོད། །ཞི་རྒྱས་དབང་དང་དྲག་པོའི་འཕྲིན་ལས་ཀྱི། །རྒྱལ་
བའི་བསྟན་པ་ཕྱོགས་བཞིར་སྐྱོང་མཛད་པ། །རབ་བརྗིད་དཔའ་བོ་དགྱེས་བྱེད་ཕོ་ཉ་མོ། །
ལས་མཛད་སྲིང་མོ་བཞི་ལ་བསྟོད་པར་བགྱིད། །བཀའ་ཉན་མཐུ་རྩལ་རྨད་བྱུང་བ། །སྲོག་
གཅོད་བཤན་པ་ཉི་ཤུ་གཅིག །གནོད་བྱེད་དགྲ་བགེགས་འཇོམས་ལ་དཔའ། །རབ་ཏུ་གཏུམ་
པོའི་ཚོགས་ལ་བསྟོད། །ལོག་འདྲེན་ཀུན་འཇོམས་མ་རུང་གཟུགས། །མཚོན་ཆ་དུ་མ་ཐོགས་
ཤིང་རྒྱུག །བདུད་འདུལ་ཉི་ཁྲི་ཆིག་སྟོང་གི །དཔུང་ཚོགས་རྣམས་ལ་བསྟོད་པར་བགྱི། །
གཞན་ཡང་བསྟན་ལ་མངོན་དགའ་བའི། དྲེགས་པ་སྡེ་བརྒྱད་དམག་ཚོགས་རྣམས། ཁམས་
གསུམ་ཁྱབ་པའི་ཆོ་འཕྲུལ་ཅན། །དཀར་ཕྱོགས་སྐྱོང་བ་རྣམས་ལ་བསྟོད། །ཕྱི་ནང་གསང་
བའི་མཆོད་སྤྲིན་དམ་རྫས་ཚོགས། །ཕྱོགས་བཅུའི་འཇིག་རྟེན་མ་ལུས་ཀུན་ཁྱབ་པས། །ལྷ་
མཆོག་ཁྱོད་ལ་རྟག་ཏུ་མཆོད་བྱེད་ན། །དངོས་གྲུབ་མ་ལུས་ཇི་བཞིན་སྩལ་དུ་གསོལ། ཁྱད་
པར་དཔལ་ལྡན་བླ་མར་གནོད་སེམས་ཅན། བསྟན་ལ་གནོད་པར་བྱེད་པའི་མ་རུངས་པ། །
རྣལ་འབྱོར་བདག་ལ་སྡང་བྱེད་དགྲ་བོ་རྣམས། །རྡུལ་ཕྲན་ཙམ་ཡང་མེད་པར་མཛད་དུ་
གསོལ། །གནས་སྐབས་ཀུན་ཏུའང་བདག་ཅག་འཁོར་བཅས་ལ། །མི་མཐུན་རྐྱེན་གྱི་བར་
ཆད་མ་ལུས་ཀུན། །དཔལ་མགོན་འཁོར་དང་བཅས་པས་ཞི་མཛད་ཅིང༌། བསམ་དོན་ཆོས་
བཞིན་འགྲུབ་པའི་འཕྲིན་ལས་མཛོད། །མདོར་བསྡུས་པ་ལ་དེ་ཙམ་གྱི་ཆོག་ལ། སྤྲོས་པ་ལ་དགའ་ན། བླ་མ་གོང་
མ་རྣམས་ཀྱིས་མཛད་པའི་བསྟོད་རྙིང་མང་དུ་ཡོད་པས། །དེ་དག་ལས་ཇི་ལྟར་འོས་པས་བསྟོད་པར་བྱའོ། །དེ་ནས་བཤགས་པ་
ནི། ཡིག་བརྒྱ་མང་དུ་བཟླས་པའི་མཐར། ཧཱུཾ་རྩ་བརྒྱུད་བླ་མའི་ཚོགས་རྣམས་དང༌། །སངས་རྒྱས་བྱང་

སེམས་ཡི་དམ་ཚོགས། ཁྱད་པར་མགོན་པོ་འཁོར་བཅས་རྣམས། །མ་ལུས་གསན་ཞིང་
དགོངས་སུ་གསོལ། །བདག་ཅག་མི་ཤེས་བག་མེད་ཅིང༌། །མ་ལུས་ལེ་ལོའི་དབང་གྱུར་པའི། །
རང་བཞིན་བཅས་པའི་ཉེས་ལྟུང་རྣམས། །གནོང་པའི་ཡིད་ཀྱིས་བཤགས་པར་བགྱི། །བླ་
མེད་ཐེག་པའི་སྒོར་ཞུགས་ནས། །རིག་འཛིན་ནང་གི་དམ་ཚིག་ལ། ཁས་བླངས་དམ་བཅས་
ནོངས་པ་གང༌། །འཆབས་པ་མེད་པའི་སེམས་ཀྱིས་བཤགས། །བླ་མ་རྡོ་རྗེ་སློབ་དཔོན་ལ། །
ལུས་ངག་སེམས་ཀྱིས་སྨོད་པ་གང༌། །གདུང་ཞིང་འགྱོད་པ་དྲག་པོའི་བློས། །མི་སྦེད་སྤྱན་
སྔར་ད་ལྟ་བཤགས། །མགོན་ཁྱོད་བརྟན་པར་ཞུགས་པ་ལས། །མཆོད་དང་གཏོར་མའི་རྣལ་
འབྱོར་ལ། །ཉམས་ཆགས་གྲིབ་ཀྱིས་སྦགས་པ་རྣམས། །དཔལ་མགོན་དམ་ཅན་ཆེ་ལ་
བཤགས། །ཕྱི་ནང་གསང་བའི་རྟེན་རྫས་དང༌། །ཤ་ལྔ་བདུད་རྩི་ཨ་མྲྀ་ཏ། །དམ་རྫས་མ་ཚང་
གྱུར་པ་ཀུན། །མཐུ་ལྡན་སྲུང་མ་ཁྱོད་ལ་བཤགས། །རྒྱུ་ཆུང་ཕུད་ཉམས་ལྷག་མ་འདྲེས། །
འཁོར་ཅན་རྫས་ཀྱིས་སྦགས་པ་དང༌། །སྣོད་མིན་མཐོང་ཐོས་གྱུར་པ་ཡང༌། །དམ་ཅན་སྲུང་
མ་ཁྱོད་ལ་བཤགས། ཁྱོད་སྐུ་སྐལ་མིན་བསྟན་པ་དང༌། ཁྱོད་གསུང་བཟླས་བརྗོད་ཉམས་
ཆགས་དང༌། ཁྱོད་ཀྱི་ཐུགས་དང་འགལ་བའི་ཚོགས། །བདག་ཅག་སྙིང་ནས་བཤགས་པར་
བགྱི། །བླ་མའི་སྐུ་དགྲར་གྱུར་པ་དང༌། །དཀོན་མཆོག་གསུམ་འཚེ་སེམས་ཅན་གནོད། །
བསྟན་ལ་སྡང་བའི་དགྲ་བོ་ལ། །བྱམས་བསྟེན་འགྲོགས་པ་མཐོལ་ལོ་བཤགས། །དུར་ཁྲོད་
བས་མཐའ་དབེན་གནས་སུ། །བསྙེན་སྒྲུབ་བཟླས་བརྗོད་མཆོད་གཏོར་གྱིས། །ཐུགས་དམ་
དུས་སུ་སྐོང་བ་ལ། །ལེ་ལོར་སྤྱོད་གང་མཐོལ་ལོ་བཤགས། །འདོན་ཆེན་ཡུལ་ཆེའི་ལྷག་
བསམ་གྱིས། །ཆོས་སྐྱོང་གནད་ནས་བསྐུལ་བ་དང༌། །ལས་སྒྲུབ་དུས་སུ་མཆོད་གཏོར་གྱི།
གཏང་རག་མ་ཐེངས་མཐོ་ལོ་བཤགས། །མདོར་ན་ཞིང་སྐྱོང་འཁོར་བཅས་ཀྱི། །སྐུ་གསུང་
ཐུགས་ལ་ནོངས་པའི་ཆ། །བགྱིས་དང་བགྱིད་སྩལ་གང་ལེགས་པ། །དག་ཚངས་ཆེན་པོ་

མཛད་དུ་གསོལ། །ཞེས་པའི་མཐར་འཇམ་རོལ་རྒྱུན་ཆགས་དང་ལྷན་ཅིག་ཡིག་བརྒྱ་ཚར་གསུམ་བརྗོད།
དེ་ནས་གཏོར་འབུལ་གྱི་སྤྱི་བཏབ་ནི། གུར་རྣམ་དང་སྦྲགས་ཏེ་བྱེད་པ་ཡིན་ན་ལོགས་སུ་མི་དགོས་ཀྱང༌། ཞལ་བཞི་པ་ཉིད་
ལ་སྒོས་སུ་འབུལ་ན། སྤྱན་གསུམ་སྲས་པོ་གཟི་བརྗིད་མཐའ་གཡས་པ། ཁམས་གསུམ་དབང་ཕྱུག་
དྲག་པོ་ལྷ་ཡི་ལྷ། །དཔལ་ལྡན་མགོན་པོ་ཞལ་བཞི་དྲེགས་པ་ཅན། །འཇིགས་མཛད་ཁྱོད་ཀྱི་
བཀའ་ལས་མི་འདའ་བའི། ཌོམྦི་ནི་སོགས་སྲིང་མོ་འཁོར་དང་བཅས། །ཙཎྜི་ཀཱ་སོགས་མ་
མོ་འཁོར་དང་བཅས། །མ་རུ་ཙེ་སོགས་བཤན་པའི་འཁོར་དང་བཅས། །མིག་དྲིང་ལ་སོགས་
གསོད་བྱེད་འཁོར་དང་བཅས། །དྲེགས་པ་ལྷ་སྲིན་སྡེ་བརྒྱད་འཁོར་དང་བཅས། །འདིར་
གཤེགས་རྒྱན་གྱི་གཏོར་མ་འདི་བཞེས་ཤིག །ཅེས་པ་མན་ཆད་སྤྱི་དང་འདྲ། མཇུག་ཏུ་དགེ་ལེགས་ཀྱི་ཚིགས་
བཅད་དང༌། སྲིད་ཞིའི་དཔལ་འབྱོར་མ་ལུས་འབྱུང་བའི་གཞི། །སོགས་ཇི་ལྟར་འོས་པ་བརྗོད། །དཔལ་
མགོན་ཞལ་བཞི་པའི་སྒོས་ཀྱི་བསྐང་གསོ་བྱེད་ཚུལ། གཏོར་ཆོག་དང་བསྐང་གསོ་ཆེན་མོའི་ཟུར་འདེབས་ཀྱི་ཚུལ་དུ་སྦྱར་བ་འདི་
ཡང༌། དོན་གཉེར་མང་པོས་ཡང་ཡང་བསྐུལ་བ་ལ་བརྟེན་ནས། བླ་མ་གོང་མའི་གསུང་ལས་བསྡུས་ཏེ། ཏཱ་ར་ནཱ་ཐས་སྒྲིགས་པའོ།།    །།
ཞུས་དག དགེ་ལེགས་འཕེལ། མངྒལཾ།

༄༅། །འདིར་མགོན་པོ་ཞལ་བཞི་པའི་བསྐང་གསོ་
ཉེར་བསྡུས་བཞུགས་སོ། །
༄༅། །ཨོཾ་སྭཱ་སྟི། བླ་མ་དང་མགོན་པོ་འཇམ་པའི་དབྱངས་ལ་ཕྱག་འཚལ་ལོ། །འདིར་དཔལ་མགོན་གདོང་བཞི་
པའི་ཆོ་གའི་རྣམ་གཞག་ཐུང་ཙམ་འདི་ནི། སྔགས་དྲུག་ཕྱག་རྒྱ་དྲུག་ལ་སོགས་པ་ཡང་ངེས་པར་སྣང་བར་མཛད་དོ། །ཧཱུཾ་ལྷ་
མཆོག་མཧཱ་ཀཱ་ལ་མཐུ་བོ་ཆེ། །འཕྲིན་ལས་དྲག་པོའི་གདུག་པ་ཚར་སྤྱོད་ཅིང༌། །ཧ་ཧཱ་རྒོད་
པའི་དུར་ཁྲོད་ཆེན་པོ་ནས། །ཞིང་སྐྱོང་ཆེན་པོ་གནས་འདིར་གཤེགས་སུ་གསོལ། །མྱུར་
མགྱོགས་སྡེ་བརྒྱད་དམག་དཔོན་མཛད་ཙ་ན། །ཏེ་སེའི་གངས་རི་གནས་འདིར་གཤེགས་སུ་
གསོལ། །གདོང་བཞི་སྤྲུལ་པ་ཕྱོགས་བཅུར་འགྱེད་ཙ་ན། །པོ་ཏ་ལྷ་ཡི་གནས་འདིར་གཤེགས་
སུ་གསོལ། །མཁའ་འགྲོ་མང་པོའི་གཙོ་བོ་མཛད་ཙ་ན། །དུར་ཁྲོད་བསིལ་བའི་ཚལ་ནས་
གཤེགས་སུ་གསོལ། །དམ་ཉམས་དགྲ་བགེགས་ཆམ་ལ་འབེབས་ཙ་ན། །དར་ལུང་གཉན་
གྱི་གནས་ནས་གཤེགས་སུ་གསོལ། །རྣལ་འབྱོར་དམ་ཚིག་ལྡན་པ་སྐྱོང་ཙ་ན། ཁའུ་བྲག་
རྫོང་གནས་ནས་གཤེགས་སུ་གསོལ། །སངས་རྒྱས་བསྟན་པ་ཕྱོགས་བཅུར་སྤེལ་ཙ་ན། །རི་
ཁྲོད་ཇོ་ནང་གནས་ནས་གཤེགས་སུ་གསོལ། །སྔོན་ཚེ་རྡོ་རྗེ་འཆང་གི་སྤྱན་སྔ་རུ། །གཏུམ་པོ་
ཁྱོད་ཀྱི་ཇི་ལྟར་ཁས་བླང་ཞིང༌། །འཕྲིན་ལས་རྣམ་བཞི་ལས་ལ་སྤྱན་འདྲེན་ན། །སངས་རྒྱས་
བསྟན་པ་སྲུང་ཕྱིར་གཤེགས་སུ་གསོལ། །ཧཱུཾ་ལྷ་མཆོག་མཧཱ་ཀཱ་ལ་མཐུ་བོ་ཆེ། ཁྱེད་ལ་མཐུན་
པའི་དམ་རྫས་འབུལ་བ་ནི། །རྟ་མཆོག་རིན་ཆེན་རྒྱན་གྱི་བརྒྱན་པ་དང༌། །གཡག་རོག་ཞོལ་
ཆེན་སྤྲིན་ལྟར་སྟིབས་པ་དང༌། །ལུག་ནག་སྤྱི་དཀར་ཤེལ་ལྟར་འཚེར་བ་དང༌། ཁྱི་ནག་སྙིང་
དཀར་དོམ་ལྟར་ཕྱོ་བ་དང༌། །མཐིང་ནག་དར་གྱི་ཅོད་པན་མང་པོས་བརྒྱན། །ལྷ་མཆོག་མཧཱ་

ཀཱ་ལའི་ཐུགས་དམ་བསྐང༌། །ལྷ་ཆེན་ནག་པོ་གདོང་བཞིའི་ཐུགས་དམ་བསྐང༌། །ཞིང་སྐྱོང་
གཟིགས་ལྡན་དབང་ཕྱུག་ཐུགས་དམ་བསྐང༌། །བྲམ་ཟེའི་གཟུགས་ཅན་དཔའ་བོའི་ཐུགས་
དམ་བསྐང༌། །ཡུམ་ཆེན་གཡུང་མོ་ནག་མོའི་ཐུགས་དམ་བསྐང༌། །ལས་མཛད་གཏུམ་པོ་ལྗང་
ཁུའི་ཐུགས་དམ་བསྐང༌། །སེར་ནག་སེང་ག་གླིང་མའི་ཐུགས་དམ་བསྐང༌། །དམར་ནག་སྲིན་
མོ་ཆེན་མོའི་ཐུགས་དམ་བསྐང༌། །འཁོར་གྱི་ཞིང་སྐྱོང་ཚོགས་ཀྱི་ཐུགས་དམ་བསྐང༌། །དྲེགས་
པ་སྡེ་བརྒྱད་ཚོགས་ཀྱི་ཐུགས་དམ་བསྐང༌། །འཁོར་དང་བཅས་པའི་ཐུགས་དམ་སྐོང་གྱུར་
ཅིག །རྣལ་འབྱོར་བདག་གི་ཉམས་ཆགས་སོས་གྱུར་ཅིག །སྐོང་གྱུར་དབང་དང་དངོས་གྲུབ་
སྩལ་དུ་གསོལ། ཧཱུཾ་ལྷ་མཆོག་མཧཱ་ཀཱ་ལ་མཐུ་བོ་ཆེ། ཁྱེད་ལ་མཐུན་པའི་དམ་རྫས་འབུལ་བ་
ནི། །རཀྟ་དམར་ཆེན་ཁྲག་གི་ཨརྒྷཾ་དང༌། །དྲི་ལྡན་མེ་ཏོག་གསར་སྙིང་ནག་པོ་དང༌། །ཚིལ་
ཆེན་མང་པོས་སྤོས་ཀྱི་དུད་སྤྲིན་དང༌། །ཞུན་ཆེན་སྒྲོན་མེ་འབར་བའི་སྣང་གསལ་དང༌། ཁྲག་
ཞག་རྒྱ་མཚོར་འཁྱིལ་བའི་དྲི་མཆོག་དང༌། །ཞལ་ཟས་བཤོས་བུ་དམར་ནག་རི་རབ་ཙམ།
ཁྲག་ཞག་ཤ་རུས་{སྟམ་[གཏམས་]པ་ཚོམ་བུས་བསྐོང༌། །རྐང་གླིང་རྙན་པའི་རོལ་མོའི་སྒྲ་
སྒྲོག་ཅིང༌། །ལྷ་མཆོག་མཧཱ་ཀཱ་ལའི་ཐུགས་དམ་བསྐང༌། །ཞེས་པ་ནས། སྐོང་གྱུར་དབང་དང་
དངོས་གྲུབ་སྩལ་དུ་གསོལ། །ཞེས་པའི་བར་གོང་དང་འདྲ། ལྷ་མཆོག་མཧཱ་ཀ་ལ་མཐུ་བོ་ཆེ། ཁྱེད་ལ་
མཐུན་པའི་དམ་རྫས་འབུལ་བ་ནི། །དམ་རྫས་རྒྱན་དང་ལྡན་པའི་གཏོར་མ་དང༌། །འཆི་མེད་
བདུད་རྩི་སྨན་གྱི་རྒྱ་མཚོ་དང༌། །ཛ་གད་ཕུད་ཀྱི་བཏུང་བ་སྣ་ཚོགས་དང༌། །བཟའ་དང་བཏུང་
བ་རི་དང་རྒྱ་མཚོ་ཙམ། །ཏིང་འཛིན་སྔགས་དང་ཕྱག་རྒྱས་བྱིན་རླབས་པའི། །རོ་བརྒྱ་ལྡན་
པའི་མཆོད་པ་རྒྱ་མཚོ་འདི། །ལྷ་མཆོག་མཧཱ་ཀ་ལས་ཐུགས་དམ་བསྐང༌། །ལྷ་ཆེན་ནག་པོ་
གདོང་བཞིའི་ཐུགས་དམ་བསྐང༌། །ཞིང་སྐྱོང་གཟིགས་ལྡན་དབང་ཕྱུག་ཐུགས་དམ་བསྐང༌། །
བྲམ་ཟེའི་གཟུགས་ཅན་དཔའ་བོའི་ཐུགས་དམ་བསྐང༌། །ཡུམ་ཆེན་གཡུང་མོ་ནག་མོའི་

ཐུགས་དམ་བསྐང༌། །ལས་མཛད་གཏུམ་མོ་ལྗང་ཁུའི་ཐུགས་དམ་བསྐང༌། །སེར་ནག་སེང་ག་
གླིང་མའི་ཐུགས་དམ་བསྐང༌། །དམར་ནག་སྲིན་མོ་ཆེན་མོའི་ཐུགས་དམ་བསྐང༌། །འཁོར་གྱི་
ཞིང་སྐྱོང་ཚོགས་ཀྱི་ཐུགས་དམ་བསྐང༌། །དྲེགས་པ་སྡེ་བརྒྱད་ཚོགས་ཀྱི་ཐུགས་དམ་བསྐང༌། །
འཁོར་དང་བཅས་པའི་ཐུགས་དམ་སྐོང་གྱུར་ཅིག །རྣལ་འབྱོར་བདག་གི་ཉམས་ཆགས་
སོས་གྱུར་ཅིག །སྐོང་གྱུར་དབང་དང་དངོས་གྲུབ་སྩལ་དུ་གསོལ། །གདོང་བཞི་དྲེགས་པ་
འཁོར་དང་བཅས་རྣམས་ཀྱི། །སངས་རྒྱས་བསྟན་པ་བསྲུང་ཞིང་རྒྱས་པར་མཛོད། །གནོད་
པའི་དགྲ་བགེགས་ཐལ་བ་རྡུལ་དུ་རློག །ཞི་རྒྱས་དབང་དང་དངོས་གྲུབ་སྩལ་དུ་གསོལ། །ཞེས་
པ་འདི་ནི་ཏཱ་ར་ནཱ་ཐས་ཉེ་གནས་དར་མ་སེང་གེ་ལ་གདམས་པའོ།། །།བཀྲ་ཤིས།

༄༅། །ཞིང་སྐྱོང་གཟི་ལྡན་དབང་ཕྱུག་གི་གཏོར་མ་ཆེན་པོ་སྒྲུབ་
འཕེན་གྱི་ལག་ལེན་ཆོ་ག་ལས་བཞི་ལྷུན་གྲུབ་
ཞེས་བྱ་བ་བཞུགས་སོ། །
༄༅། །ན་མོ་གུ་རུ་བཛྲ་དྷྲི་ཀ་ཨཱརྱ་ཏཱ་རཱ་ཡེ། འདིར་དཔལ་ལྡན་ནག་པོ་ཧ་ཧ་སྒྲོག་པའི་ཞིང་སྐྱོང་ཆེན་པོ་
ཞལ་བཞི་པའི་གཏོར་ཆོག་ལས་རིམ་གྱི་མན་ངག་མདོ་ཙམ་བཤད་པར་བྱའོ། །དེ་ཡང་གནས་དང་དུས་འཛོམ་པ་ན། དང་པོར།
སྒྲུབ་པ་པོ་དམ་ལྡན་ཡི་དམ་གྱི་བསྙེན་པ་འཐེམས་པོར་སོང་བ་ཞིག་ངེས་པར་དགོས་ལ། དེ་ཡང་གསང་བ་འདུས་པ་ཡེ་ཤེས་
ཞབས་ལུགས་ཀྱི་དཀྱིལ་འཁོར་ལྟ་བུའམ། དཔལ་ཧེ་རུ་ཀ་དང་རྡོ་རྗེ་ཁྲོ་བོའི་རིགས་གང་གིས་ཀྱང་རུང་ཞིང༌། ཁྱད་པར་དུ་འདི་ལ་
རྒྱུད་འཇམ་ཞིང་འཁུལ་ཆེ་བའི་གནད་ཡིན་པས། བཅོམ་ལྡན་འདས་མ་སྒྲོལ་མའི་རིགས་ཀྱི་བསྙེན་པ་ཚར་གཅིག་སོང་ན་གནད་
དུ་ཆེ་བར་བཞེད། དེ་ཡང་བརྒྱུད་པ་གཅིག་པའི་རྟེན་འབྲེལ་གྱིས། གཉན་སྒྲོལ་ཉིད་བསྔགས་པར་གྲགས་ལ། གཞན་ཀུ་རུ་ཀུལླེ་
ལ་སོགས་པས་ཀྱང་རུང་ངོ༌། །དེ་ལྟར་ཡི་དམ་གྱི་བསྙེན་པ་སྔོན་དུ་སོང་ནས། དཔལ་མགོན་པོ་འདི་ཉིད་ཀྱི་བསྙེན་སྒྲུབ་ཀྱི་རིམ་པ་
ཡང༌། །ལན་གསུམ་སྐྱར་བ་ལྟ་བུ་བྱུང་ན་རབ། ཚར་གཅིག་སོང་བ་ཞིག་མེད་དུ་མི་རུང་སྟེ། འོན་ཀྱང་བོད་འདིར་ཕྱིས་དང་ད་ལྟའི་
ལག་ལེན་ལྟར་ཆོག་གྲྭ་ངོམ་པ་གཙོ་བོར་བྱེད་ན། ཚོགས་ཀྱི་གཙོ་བོ་དེ་དཔལ་མགོན་འདིའི་བསྙེན་པའང་སོང་བ་མེད་དུ་མི་རུང་
ལ། གཞན་རྣམས་ནི་ཡི་དམ་གང་རུང་རེའི་བསྙེན་པ་སོང་ན། འདིའི་ཆོག་གྲྭ་ལ་འཇུག་རུང་ཙམ་ཡིན་ནོ། །ཆོས་སྐྱོང་འདི་ལ་གོང་
གནོན་གྱི་མགོན་པོ་གཞན་དགོས་སམ་མི་དགོས་སྙམ་ན། སྤྱིར་ངེས་པར་དགོས་པ་ནི་མ་ཡིན་ཏེ། ཡི་དམ་ཁྲོ་བོས་གཅུན་ཞིང༌།
བཅོམ་ལྡན་འདས་མས་གནད་ནས་བསྐུལ་བས་ཆོག་པའི་ཕྱིར་རོ། །འོན་ཀྱང་བོད་ཡུལ་འདི་ན། སྒྲུབ་པ་པོ་གཅིག་གིས་ཆོས་སྐྱོང་
རིགས་མི་གཅིག་པ་དུ་མ་བསྟེན་པའི་སྲོལ་ཡོད་པས། དེའི་དབང་གིས་མན་ངག་གི་ཡི་གེ་རྣམས་ན། གོང་གནོན་རེ་མཛད་པར་
གདའ་བ། བླ་ཆེན་ས་སྐྱ་བ་མན་ཆད་ངེས་པར་གུར་མགོན་གྱིས་མཛད་པས་ལེགས་པར་བྱུང་ལ། སྤྱིར་དེ་ལྟར་བྱེད་པར་འདོད་
ན། དེ་ཁོ་ནར་མ་ཟད་དཔལ་མགོན་པོ་བཞི་སྦྲག་གམ། སྒང་སྟོན་ལུགས་ཀྱི་གྲི་གུག་ཅན་ནམ། ཡེ་ཤེས་མགོན་པོ་ཕྱག་བཞི་དྲུག་
སོགས། མགོན་ཆེན་གང་ལ་བརྟེན་ཀྱང་རུང་ངོ༌། །དེ་ལྟ་ན་ཡང༌། སྤྱིར་མགོན་པོ་འདི་ཁོ་ན་སྒྲུབ་པ་གཅིག་ཡོད་དགོས་ལ་འདི་རང་

གི་སྒྲུབ་ཐབས་དངོས་རྣམས་ཀྱང་དེ་ལྟ་བུའི་དབང་དུ་བྱས་པ་ཡིན་དགོས་པས་དེ་གཙོ་བོར་འཆད་དོ། །དེ་ལ་གཏོར་སྒྲུབ་གཏོར་
སྐྱོང་ཙམ་གྱི་དབང་དུ་བྱས་ན། ཡི་དམ་ལེགས་པར་བསྙེན་ན་ཆོས་སྐྱོང་གི་སྒོས་བསྙེན་མ་སོང་ཀྱང་མི་རུང་བ་མ་ཡིན་ལ། གཏོར་
ཆེན་འཕེན་པ་ལ་ནི་འདི་རང་གི་སྒོས་བསྙེན་མ་སོང་ན། རང་གཞན་ཐམས་ཅད་ཕན་པ་མ་ཡིན་པ་སྐྱེད་པར་བྱེད་དོ། །
ད་ནི་ཇི་ལྟར་བྱ་བའི་རིམ་པ་བཤད་པར་བྱ་སྟེ། གནས་དེར་བླ་བྲེ་ཡོལ་བ་སོགས་མཛེས་བྱེད་ཅི་རིགས་པར་བྱ། སྟེགས་བུ་
མཐོ་བ་ལ་བླ་མའི་གཏོར་མ་དང་ཡི་དམ་སྤྱི་དང༌། ཆོས་སྐྱོང་དངོས་དང་མཁའ་འགྲོ་སྤྱི་དང༌། གཞི་བདག་གི་བར་གྱི་གཏོར་མ་ལྔ་
ཚར་རྣམས་བཤམས། ཡང་ན་ཡི་དམ་ལ་གཅིག །རིགས་དྲུག་གི་གཏོར་མ་སྟེ་ལྔའོ། །སྒྲོལ་མ་སོགས་ཡི་དམ་སྒོས་ཀྱི་གཏོར་མ་
དང་བསྐང་གཏོར་དཀྱུས་མ་ནོར་གཟུགས་བཤོས་ཕྲན་ཟུར་གསུམ་བཞི་ཐོད་གཟུགས་བཞི་དང་ལྡན་པ་བཤམས། འགྲུབ་ན་རྟེན་
རྡོའི་སྟེང་དུ་ཆོས་འབྱུང་གྲུ་གསུམ་དབུས་ནག་ལ། མུ་རན་དམར་བ། དེ་ལ་དབུས་དང་ཕྱོགས་བཞིར་ཉི་གདན་ལ། འབྲུ་ནག་གི་
ཚོམ་བུ་ལྔ་བཀོད་པའམ། ཡང་ཚོམ་བུ་བཅུ་བདུན་འགོད་པ་ལྟར་ན། ཆོས་འབྱུང་འབྲི་མི་དགོས། དེའི་སྟེང་དུ་དར་ནག་གི་གུར་
ཕུབ་པའོ། །རྟེན་རྡོ་མེད་ཀྱང༌། གཏོར་ཆོག་འདི་དག་ལ་དགོས་ངེས་མ་ཚང་བར་མི་འགྱུར་རོ། །གང་ལྟར་ནའང༌། ཡི་དམ་གཏོར་
མའི་མདུན་གྱི་ཕྱོགས་ས་གཞི་སྟབས་བདེ་བ་ཞིག་ཏུ། སྟེགས་བུ་གྲུ་བཞི་དངོས་སུ་ཡོད་པའམ། མེད་ན་རྡུལ་ཚོན་སོགས་ཀྱིས་
དམར་པོའམ། ནག་པོ་གྲུ་བཞི་པ་བྲི། དེར་པདྨ་འདབ་བརྒྱད་ཆེན་པོ་ལྟེ་བ་ནག འདབ་མ་སྔོ། མུ་ཁྱུད་ལྗང་ཁུར་བྱ། ལྟེ་བའི་སྟེང་
དུ་མཉྫི་སོགས་སྟེགས་མཐོ་བ་ལ། ལྕགས་སྣོད་ཡངས་པར། སྲན་ནག་གི་ཆན་དང༌། མེ་ཏོག་ནག་པོ་རྙིང་པ་དང༌། མི་རུས་ཀྱི་ཕྱེ་
མ་བཏབ་པའི་སྒྲུབ་གཏོར་སྙིང་གཟུགས་མ་ཕྱོགས་བཞིར་བཤོས་ཕྲན་ཟུར་གསུམ་ཅན་མཚམས་རྣམས་སུ་མཐེབ་ཀྱུ་ཉེར་བདུན་
རེ་བརྩེགས་པས་མཐེབ་ཀྱུ་བརྒྱ་རྩ་བརྒྱད་ཀྱིས་བསྐོར་བའོ། །དེ་ལ་ཤ་ཁྲག་སོགས་རྒྱན་གྱིས་བརྒྱན། ཟས་ཕུད་སྣ་ཚོགས་ཀྱིས་
བསྐོར་རོ། །པད་འདབ་བརྒྱད་ཀྱི་སྟེང་དུ། སྟེགས་བུ་ཅུང་ཟད་དམའ་བ་རེ་བཞག་སྟེ། མདུན་མ་ལ་རཀྟའི་སྣོད། གཞན་བདུན་ལ་
བཤོས་བུ་གྲུ་གསུམ་རེ་རེ་བཤམས། དེ་ཐམས་ཅད་ལ་ལིང་རྐྱང་རེ་འཛུགས། མཐའི་སྟེགས་བུ་རྣམས་དབུས་ཀྱི་སྟེགས་བུའི་ཕྱེད་
དང་གཏོར་ཕྲན་རྣམས་དབུས་ཀྱི་གཏོར་མའི་ཕྱེད་དུ་སླེབ་པ་བྱེད་གསུང་ན་དེ་ལས་མཐོ་བ་མི་རུང་བའི་དོན་ཡིན། གཞན་ཚད་ངེས་
པ་མེད། དེ་དག་གི་མཐའ་དྲག་པོའི་མཆོད་གཏོར་སྤྱི་དང་མཐུན་པས་བསྐོར་བ་ལས། ཞལ་ཟས་བཤོས་བུ་དམར་ནག་གྲུ་གསུམ་
ལྔ་ཚོམ་མམ་ལྔ་སྒྲེངས་བྱས་ཀྱང་རུང་དབུས་མ་མཐོ་ཙམ་བྱེད། ཕྱི་རྟེན་རྟ་ལུག་གཡག་ཁྱི་སོགས་ནང་རྟེན་ཞྭ་ནག་གོས་ནག་ཕྱག་

མཚན་གསང་མཚན་གྲི་སྙིང་འཁོར་ལོ་ཅན་སོགས། དངོས་སུ་ཡོད་ན་ལེགས། མེད་ན་གཟུགས་ཡས་སམ་སོགས་ཐུང་ཙམ་གྱིས་
ཀྱང་རུང་བར་འདོད། སྒྲུབ་ཁང་གི་སྟེང་དུ་རྔ་ཐུག་རེ་ཡང་འཛུགས། དེ་ཡང་ལྔ་ཚོམ་བྱེད་པའི་སྲོལ་ཡོད་སྤྱན་འདྲེན་པའི་བརྡ་ཡིན་
ཟེར། གཞན་ཡང་སྤྱན་གཟིགས་སྣ་ཚོགས། །གཡབ་དར། རྡོ་དྲིལ། ཌཱ་རུ་ཐོད་པ་རོལ་མོ་སྣ་ཚོགས་འགྲུབ་ན་ཚོགས་ཀྱི་ཡོ་བྱད་
རྣམས་ཀྱང་བཤམ་མོ། །དེ་ནས་སྔོན་འགྲོ་གཏོར་མ། གནས་ཡོ་བྱིན་རླབས། བདག་བསྐྱེད། མདུན་བསྐྱེད་ཡི་དམ་གཏོར་བསྔོ་
ཡན་ཆད་ངེས་པར་སྔོན་དུ་འགྲོ་བར་བྱ། དེ་ནས་གོང་གནོན་བྱེད་ན། དེའི་གཏོར་ཆོག་ཙམ་མམ། བསྐང་བ་རྣམས་ཀྱང་བྱ། མི་བྱེད་
ན་དེར་ཟད། དཀྱུས་ཀྱི་ཡི་དམ་ལ་མེད། ཆོ་གའི་ཡན་ལག་རང་མ་ཡིན་ཀྱང་བར་འདིར་གཉན་སྒྲོལ་གྱི་གཏོར་བསྔོ་བཟླས་པ་དང་
བཅས་པ་རེ་བྱས་ན་ཤིན་ཏུ་ལེགས་སོ། །དེ་ནས་དཔལ་མགོན་པོ་ཉིད་ཀྱི་ཆོ་ག་ལ་འཇུག་སྟེ། གཏོར་མ་ཐམས་ཅད་ལ་ཐུན་མོང་དུ་
ཡི་དམ་གྱི་གཏོར་མ་ལྟར་བྱིན་གྱིས་བརླབས། མདུན་བསྐྱེད། ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་
ལས། བསྲུང་བའི་འཁོར་ལོ་འབྱུང་བཞི་ལས་ཀྱི་གུར་ཁང་ཡངས་ཤིང་རྒྱ་ཆེ་བའི་ནང་དུ། རྡོ་
རྗེ་བྲག་རི་དམར་ནག་འཇིགས་ཤིང་ལྷུན་ཆགས་པའི་སྟེང་དུ། བྷྲཱུཾ་ལས་གནམ་ལྕགས་འབར་
བའི་གཞལ་མེད་ཁང་ཡངས་ཤིང་རྒྱ་དང་ཚད་ཆད་པ་མེད་པ། མི་རོའི་གདན་དང༌། ཞིང་གི་
འཕན་གདུགས། སྐྲའི་རྔ་ཡབ། མི་མགོའི་ཕྲེང་བ། ཙིཏྟའི་ཕོན་ཐོ། རྒྱུ་རློན་གྱི་ལྡ་ལྡི་སོགས་
འཇིགས་ཤིང་སྐྱི་གཡའ་བའི་རྒྱན་ཐམས་ཅད་ཀྱིས་བརྒྱན་པ། ཕྱི་ནང་ཐམས་ཅད་དུ་ཞིང་ཆེན་
གསར་རྙིང༌། ཨཾ་སའི་ལྷུ་དུམ། ཀེང་རུས་ཆལ་ཆོལ། རཀྟའི་ལྟེང་ཀ བྱ་དང༌། གཅན་གཟན་
མི་བསྲུན་པའི་ཚོགས་དང༌། གདུག་པའི་སྦྲུལ་ནག་སོགས་སྲོག་ཆགས་མ་རུངས་པས་གང་
བ། ཤ་ཟ། སྲིན་པོ། མ་མོ། མཁའ་འགྲོ་བདུད་དང༌། གཤིན་རྗེ་རོ་ལངས་ཀྱི་ཚོགས་ལང་
ལོང་དུ་རྒྱུ་ཞིང་གར་བྱེད་པ། འཇིགས་པའི་ང་རོས་ཁྱབ་པ། ཕྱི་རོལ་དུར་ཁྲོད་ཆེན་པོས་ཁོ་ར་
ཁོར་ཡུག་ཏུ་བསྐོར་བ། དེའི་དབུས་སུ་གྲུ་གསུམ་མཐིང་ནག་ཆེན་པོའི་དཀྱིལ་འཁོར། དེའི་
ཕྱོགས་བཞིར་ཡང༌། ཨེ་ཁྲཾ་གྱི་དཀྱིལ་འཁོར་བཞི་སྟེ། ཐམས་ཅད་ཀྱང་འབར་བའི་ཕྲེང་བ་
འཁྲུག་པའོ། །དབུས་སུ་པཾ་ལས་པདྨ་དང༌། རཾ་ལས་ཉི་མའི་དཀྱིལ་འཁོར་གྱི་སྟེང་དུ། ཧཱུཾ་

ཡིག་མཐིང་ནག་ལས་རྡོ་རྗེ་གྲི་གུག་ཧཱུཾ་གིས་མཚན་པ། དེ་ལས་འོད་ཟེར་འཕྲོས། འཕགས་པ་
མཆོད། སེམས་ཅན་གྱི་དོན་བྱས། དགྲ་བགེགས་གདུག་པ་ཅན་ཐམས་ཅད་ཚར་བཅད། ཚུར་
འདུས་ཡོངས་སུ་གྱུར་པ་ལས། ནག་པོ་ཆེན་པོ་ཞིང་སྐྱོང་སྟོབས་འཕྲོག་དབང་པོ་ཞལ་བཞིས།
སྐུ་མདོག་དུས་མཐའི་སྤྲིན་དང་མཚུངས་ཤིང༌། གཟི་བརྗིད་བཟོད་པར་དཀའ་བ་ཉི་མ་སྟོང་
དུས་གཅིག་ཏུ་ཤར་བ་དང་མཚུངས་པ། རྩ་ཞལ་ནག་པོ་ཆེས་ཆེར་ཁྲོས་པས། བསྟན་དགྲ་
བསྒྲལ་བའི་མི་རོ་ཆམ་ཆོམ་དུ་གསོལ་བ། གཡས་ཞལ་དཀར་པོ་རྒྱ་ཆེར་བཞད་པ། གཡོན་
ཞལ་དམར་པོ་རབ་ཏུ་འཇིགས་པ། །སྟེང་ཞལ་དུད་ནག་ཡ་སོས་མ་མཆུ་མནན་པས་མཆེ་བ་
ཟངས་ཡག་ཏུ་གཙིགས་པ། ཞལ་ནས་ཧ་ཧ་དང༌། ཧཱུཾ་ཧཱུཾ་དང༌། ཀྵཾ་ཀྵཾ་གི་སྒྲ་དྲག་པོ་བསྒྲགས་
པས། སྲིད་གསུམ་འདར་བར་མཛད་པ། ཕྱག་གཡས་ཀྱི་དང་པོས་རྡོ་རྗེས་མཚན་པའི་གྲི་གུག་
གིས་ལོག་པར་ལྟ་བ་ཐམས་ཅད་ཀྱི་མགོ་ལུས་གཅོད་པ། གཡོན་གྱི་དང་པོས་ཀ་པཱ་ལ་གནོད་
བྱེད་ཀྱི་ཁྲག་གིས་གང་ཞིང༌། དམ་ཉམས་ཀྱི་སྙིང་དང་བཅས་པ་ཐུགས་ཀར་འཛིན་ཞིང་ཞལ་
དུ་གསོལ་བ། གཡས་འོག་མས་རལ་གྲི་འབར་བ་འཕྱར་བས་བདུད་སྡེ་མ་ལུས་པ་འཇོམས་
པར་མཛད་ཅིང༌། ལ་ལར་དགྲ་ལ་ལ་ལར་མདུང་ཐུང་བསྣུན་པ། གཡོན་འོག་མས་མདུང་
རྩེ་གསུམ་པ་དང༌། རུས་འཕྲེང་འགག་ཐབས་སུ་འཕྱར་བ། མཆན་ཁུང་དུ་གསེར་གྱི་བུམ་པ་
བདུད་རྩིས་གང་བར་བསྣམས་པ། གཡོན་བརྐྱང་གཡས་བསྐུམ་བཞེངས་པའི་སྟབས་ཀྱི་གྱད་
ཀྱི་འདོར་སྟབས་ཆེན་པོས་དགྲ་བགེགས་ཐམས་ཅད་གཅིག་ཏུ་འདུས་པའི་ངོ་བོ་བམ་ཆེན་
བསྣོལ་བའི་ལུས་ལ་ཉེད་པ། ཞལ་གདངས་མཆེ་གཙིགས་ལྗགས་བསྐྱོད་པ། དམར་ལ་ཟླུམ་
པའི་སྤྱན་གསུམ་གསུམ་ཉི་མའི་དཀྱིལ་འཁོར་ལྟ་བུ་དགྲ་བགེགས་ལ་སྡང་མིག་ཏུ་གཟིགས་
པ། མཆུ་འཕྱང་ཞིང༌། སྨ་ར་སྨིན་མ་དབུ་སྐྲ་དམར་སེར་གྱེན་དུ་བརྫེས་པ། སྟག་ལྤགས་
གསར་པའི་ཤམ་ཐབས་དང་མི་མགོ་སྐམ་པོ་དབུ་རྒྱན། རློན་པའི་དོ་ཤལ། རུས་པའི་ཕྱག་

རྒྱ། ཚངས་པའི་སྐུད་པ་གདུག་པའི་སྦྲུལ་ཆེན་པོ། དྲིལ་བུ་གཡེར་ཁའི་འཕྲེང་བ་ལ་སོགས་
པས་བརྒྱན་པ། དྲག་ལ་རྔམ་པའི་ཆ་ལུགས་ཅན། བསྐལ་པའི་མེ་ལྟ་བུའི་མེ་དཔུང་འབར་
བའི་དབུས་ན་བཞུགས་པའོ། །དེ་ལྟར་གཙོ་བོ་བཞེངས་པ་ན་ལུས་དང་གྲིབ་མའི་ཚུལ་དུ། ཨེ་
ཁྲཾ་གྱི་དཀྱིལ་འཁོར་བཞི་ལ། ལས་བྱེད་རྣལ་འབྱོར་མ་བཞི་དང༌། གཞན་ཡང་སྲོག་གཅོད་
བཤན་པ་ལྔ་སོགས་ཀྱང་གྲུབ་པར་གྱུར་པ་ནི། གཡས་སུ་ཡུམ་ཆེན་གཡུང་མོ་ནག་མོ། གཡོན་
དུ་ལས་མཛད་གཏུམ་མོ་ལྗང་ཁུ། མདུན་དུ་དམར་ནག་སྲིན་མོ་ཆེན་མོ། རྒྱབ་ཏུ་སེར་ནག་སིང་
ག་གླིང་མ་རྣམས་ཁྲོ་ཞིང་གཏུམ་པ་ལང་ཚོ་ལ་བབ་པ། གཅེར་བུ་རྒྱན་མེད་པ། རབ་ཏུ་གྲིལ་
ཞིང༌། དྲག་ཤུལ་ཆེན་མོ། ཕོ་ཉ་མོའི་ཆ་ལུགས་ཅན། གཡས་གྲི་གུག་འཕྱར་ཞིང༌། གཡོན་ཐོད་
ཁྲག་འཛིན་པ། དབུ་སྐྲ་ཁམས་སེར་ལྷུག་པར་གྲོལ་བ་མུན་ལྟར་གཏིབས་པ། ཁམས་གསུམ་
གྱི་སྲོག་ལ་མངའ་མཛད་པའོ། །གཞན་ཡང་བཤན་པ་ནག་པོ་ལྕགས་ཀྱུ་འཛིན་པ། བཤན་པ་
སེར་པོ་ཞགས་པ་འཕེན་པ། བཤན་པ་དམར་པོ་ལྕགས་སྒྲོག་སྐོར་བ། བཤན་པ་ལྗང་ཁུ་རལ་
གྲི་འདེབས་པ། བཤན་པ་སྔོན་པོ་མདའ་གཞུ་འགེངས་པ། ཐམས་ཅད་ཀྱང་སྲིན་པོའི་ལུས་
ལ་མོན་བུ་ལིངས་པ་ཆེན་པོའི་ཆ་ལུགས་ཅན། དགྲ་བགེགས་ཀྱི་བླ་ཚེ་སྐད་ཅིག་ལ་འགུགས་
ཤིང་གསོད་པའི་ཤྭ་ན་ཁྲིད་པ། གཞན་ཡང་དེ་དག་གི་ཕྱི་རོལ་དུ་བདུད་གཅོད་ཀྱི་བཤན་པ་
ཉེར་གཅིག །སྲིད་པའི་རྒྱལ་མོ་མུ་ཁ་ལེ་སྲིན་མོ་རལ་པ་གཅིག་མ། བདུད་འདུལ་གྱི་དམག་ཉི་
ཁྲི་ཆིག་སྟོང༌། དམག་དཔོན་ཆེན་པོ་གཤིན་རྗེ་ཁྲོ་ཚོགས་ལ་སོགས་པ་དྲེགས་པ་ལྷ་མ་སྲིན་སྡེ་
བརྒྱད་ཀྱི་ཚོགས་ས་གཞི་བར་སྣང་མཁའ་དབྱིངས་ཐམས་ཅད་ཡོངས་སུ་གང་བ་འཁོད་པར་
གྱུར། དེ་ཐམས་ཅད་ཀྱི་དཔྲལ་བར་ཨོཾ། སོགས་དཀྱུས་དང་འདྲ། སྦྱར་སྤོས་སྲེག་ཅིང༌། [ཧཱུཾ་]ལྷ་མཆོག་
མཧཱ་ཀཱ་ལ་མཐུ་བོ་ཆེ། །ནས། ཕྱོགས་བཅུའི་ཞིང་ནས་འཁོར་བཅས་གཤེགས་སུ་གསོལ། །ལྷ་
མཆོག་མཧཱ་ཀཱ་ལ་གཤེགས་སུ་གསོལ། ལྷ་ཆེན་ནག་པོ༴ ཞིང་སྐྱོང་གཟི་ལྡན༴ བྲམ་ཟེའི་

གཟུགས་ཅན༴ ཡུམ་ཆེན༴ ལས་མཛད༴ དམར་ནག༴ སེར་ནག༴ འཁོར་གྱི༴ དྲེགས་པ་
སྡེ་བརྒྱད་འཁོར་བཅས་གཤེགས་སུ་གསོལ། །མ་ལུས་འཁོར་བཅས་འདིར་བྱོན་བདག་ལ་
དགོངས། །རྣལ་འབྱོར་ཉམས་ཆགས་བསྐང་ཕྱིར་གཤེགས་སུ་གསོལ། །ཡང་ན། བསྟན་དགྲ་
གནོད་བྱེད་འདུལ་ཕྱིར་གཤེགས་སུ་གསོལ། །ཞེས་པ་ལྟ་བུ་སྐབས་སུ་གང་བབ་དང་སྦྱར་ཏེ་ཤེས་པར་བྱའོ། །
ཉེ་སྙིང་གི་མཐར། པདྨ་ཀ་མ་ལ་ཡ་སྟྭཾ། དེ་ནས་དངོས་གཞི་ལ། སྡོམ་ནི། མཆོད་བསྟོད་གཏོར་བསྔོ་མཆོད་བསྟོད་དང༌། །
བཤགས་བསྟོད་གཏོར་བཤགས་ལན་བདུན་དང༌། །སླར་ཡང་བསྐངས་ཤིང་མཆོད་བསྟོད་དོ། །དེ་ཡང་མཆོད་བསྟོད། གཏོར་
བསྔོ། སླར་ཡང་མཆོད་བསྟོད། བཤགས་བསྟོད། ཡང་གཏོར་བསྔོ་སྔོན་དུ་འགྲོ་བའི་བཤགས་པ་ལན་བདུན། སླར་ཡང་བསྐང་
བ་མཆོད་བསྟོད་རྒྱས་པ་སྟེ། དོན་ཚན་དྲུག་གོ །
དང་པོ་ནི། བསྐང་རྫས་ལྟར་མཆོད་པ་བྱིན་གྱིས་བརླབས། གཏོར་སྐྱོང་སྐབས་འདིའི་མཆོད་ཕྲེང་འདི་ལ་རྔ་ཚིགས་བྱེད་
དེ། འཇིག་རྟེན་ཁམས་ཀྱི་དགྲ་བགེགས་རྣམས། །བསྒྲལ་བའི་ཁྲག་གི་ཨརྒྷཾ་འདི། །ཞལ་བཞི་
གཉན་པོའི་སྤྱན་སྔར་འབུལ། །དེ་རྗེས་ཁྲག་གི་ཨརྒྷཾ་ཞེས་པའི་ཚབ་ཏུ། དབང་ལྔ་མེ་ཏོག་འདི། སྤྱན་སྔར་
འབུལ་གྱི་དོད་དུ་དབུ་ལ་འབུལ། དེ་བཞིན་དུ། ཚིལ་ཆེན་བདུག་སྤོས། ཤངས་ལ། ཞུན་ཆེན་མར་མེ་
ཆེ། སྤྱན་ལ། འཁྲིས་པའི་དྲི་ཆབ། ཐུགས་ཀར། ཤ་རུས་ཞལ་ཟས། ཞལ་དུ། རྐང་གླིང་རོལ་
མོ། སྙན་ལ། ཞེས་བརྗོད། རོལ་ཆེན་གྱི་སྒྲ་ལ། ཨརྒྷཾ་ནས། ཤཔྟའི་བར་གྱི་སྔགས་བརྗོད། ལྔ་ལྔ་ལྔ་ཡི་དམ་རྫས་
འདི། །ཡེ་ཤེས་བདུད་རྩི་ཨ་མྲྀ་ཏ། །འདོད་ཡོན་རྣམ་ལྔ་རྫོགས་པར་སྤྲུལ། །སྟོབས་འཕྲོག་
ནག་པོའི་ཞལ་དུ་འབུལ། །མཆོད་སྤྲིན་རི་ལ་མཾ་སའི་ཐང༌། །ཕྱོགས་བཅུར་རྦ་ཀླུང་གཡོ་བ་ཡི། །
རཀྟའི་རྒྱ་མཚོ་བཅུད་ཀྱི་མཆོག །སྟོབས་འཕྲོག་འཁོར་དང་བཅས་ལ་འབུལ། །ཉམས་ཆགས་
བསྐང་ཕྱིར་བཞེས་སུ་གསོལ། །རོལ་མོའི་སྐབས། སྙིང་པོའི་མཐར་འབྲུ་གསུམ་བཏགས། སྐུ་གསུམ་མངོན་
གྱུར་རྡོ་རྗེ་འཆང་དབང་གི །རྣམ་གསུམ་བསྟན་པ་སྤེལ་ཞིང་བསྲུང་བའི་ཕྱིར། །དུག་གསུམ་
བདུད་དཔུང་མ་ལུས་འཇོམས་མཛད་པ། །འཕྲུལ་གསུམ་མངའ་བ་ཁྱོད་ལ་ཕྱག་འཚལ་

བསྟོད། ཁམས་གསུམ་མེ་ལྕེ་དམར་ནག་འབར་བའི་དབུས། །སྟོང་གསུམ་ཟིལ་གནོན་ཞིང་
སྐྱོང་རྒྱལ་པོའི་སྐུ། །ས་གསུམ་འདར་བྱེད་ཁྲོ་གཏུམ་རྔམ་བརྗིད་ཆེ། །སྲིད་གསུམ་དབང་གྱུར་
ཁྱོད་ལ་ཕྱག་འཚལ་ལོ། །དུས་གསུམ་རྒྱལ་བའི་ངོ་བོ་བླ་མ་དང༌། །སྒོ་གསུམ་རྡོ་རྗེས་བསྲུངས་
པ་བདག་ཅག་ལ། །ལུས་ངག་ཡིད་གསུམ་སྡང་བས་རབ་འཁྲུགས་པའི། །དགྲ་བགེགས་ལོག་
འདྲེན་རྣམ་གསུམ་ཚར་གཅོད་མཛོད། །ཅེས་སོ། །ཨོཾ་མཧཱ་ཀཱ་ལ་ཀཱ་ལ་བི་ཀཱ་ལ་ར་ཏྲི་ཏ་ས་མ་ཡ་
སྨ་ར་ས་མ་ཡ། མ་ཏི་ཀྲ་མ་ཡེ། ས་མ་ཡ་རཀྵནྟུ། དཔལ་རྡོ་རྗེ་ནག་པོ་ཆེན་པོ་ཞལ་བཞི་པ་ཕོ་
ཉ་བྲན་གཡོག་བཀའ་སྡོད་འཁོར་དང་བཅས་པ་ཐམས་ཅད་མཆོད་སྦྱིན་གྱི་གཏོར་མ་རྒྱ་ཆེན་
པོ་འདི་བཞེས་ལ། རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང་
སངས་རྒྱས་སྲས་བཅས་ཀྱི་བཀའ་དང་དམ་ལས་མ་མདའ་བར། དམ་ཚིག་སྲུངས། བསྟན་
པ་སྐྱོངས། དཀོན་མཆོག་གི་དབུ་འཕངས་བསྟོད་ཁྱད་པར་དུ་བསྟན་པ་དང་བསྟན་པ་འཛིན་
པ་རྣམས་དང༌། རྣལ་འབྱོར་པ་བདག་ཅག་འཁོར་དང་བཅས་པ་ལ་གནོད་ཅིང་འཚེ་བ། ལམ་
སྒྲུབ་པ་ལ་བར་དུ་གཅོད་པར་བྱེད་པའི་དགྲ་བགེགས་ལོག་པར་འདྲེན་པའི་ཚོགས་རྣམས་ཀྱི།
བསམ་ངན་སྦྱོར་རྩུབ་ཐམས་ཅད་ཞི་བའི་ཐབས་ཀྱིས་འདུལ་བར་མཛད་དུ་གསོལ། གལ་ཏེ་
ཞི་བས་འདུལ་དུ་མ་འཚལ་ན། གང་ལ་གང་འཚམས་པའི་ཆད་པས་བཅད་པ་དང༌། བསྐྲད་
ཅིང་གཟིར་བ་དང༌། །དབྱེ་བ་དང༌། སྡིགས་ཤིང་དཔའ་སྐོང་བར་མཛོད་དུ་གསོལ། མདོར་ན་
ཆོས་སྒྲུབ་པའི་འགལ་རྐྱེན་བར་ཆད་ཐམས་ཅད་ཞི་བ་དང༌། བསམ་སྦྱོར་ཆོས་དང་མཐུན་པ་
ཐམས་ཅད་ཡིད་བཞིན་དུ་འགྲུབ་ཅིང༌། བསྟན་པ་དང༌། བསྟན་པ་འཛིན་པ་དང༌། འཇིག་རྟེན་
དུ་བདེ་ལེགས་རྒྱས་པར་མཛད་དུ་གསོལ། འདིའི་སྔགས་ཀྱི་སྐབས་རྡོ་རྗེ་རྩེ་ལྔའི་ཕྱག་རྒྱ་སྟོན་ཏེ་དམ་ལ་འཇོག་གོ །
གཉིས་པ་ནི། དེ་ནས་དབུས་ཀྱི་གཏོར་མ་ལ་དམིགས་ཏེ། བསངས་སྦྱངས། སྟོང་པའི་ངང་ལས། ཨ་ལས་ཀ་པཱ་

ལ་ཡངས་ཤིང་རྒྱ་ཆེ་བའི་ནང་དུ་དགྲ་བགེགས་མ་ལུས་པ་བསྒྲལ་བ་ལས་བྱུང་བའི་མཾ་སའི་ས་
གཞི། རུས་པའི་རི་བོ། རཀྟའི་རྒྱ་མཚོ་ས་གཞི་བར་སྣང་ཐམས་ཅད་ཁྱབ་པ། ཟག་མེད་བདུད་
རྩིའི་རང་བཞིན་ཡེ་ཤེས་རྣམ་པ་ལྔའི་ངོ་བོར་གྱུར། ཨོཾ་ཨཱཿཧཱུཾ་ཧ་ཧོཿཧྲཱིཿས་ཁ་གསོའོ། །འདི་ཐོབ་ཐང་
གཏོར་ཆེན་གྱི་ཡིན་ཡང༌། གཏོར་སྐྱོང་ལ་ཡང་བྱེད་དོ། །དེ་ནས་སྔགས་རིང་ཚར་གསུམ་མམ་བདུན་གྱིས་གཙོ་བོ་ཡབ་ཡུམ་རྣམས་
ལ་ཕུལ། གཏོར་མ་གཞན་རྣམས་ཨ་ཀཱ་རོའི་སྔགས་ཉི་ཤུ་རྩ་གཅིག་གིས་དྲེགས་པ་ཕོ་མོ་མཐའ་དག་ལ་བསྔོ། །གསུམ་པ་ནི།
ཧཱུཾ་དུར་ཁྲོད་ཆེན་པོའི་གནས་བརྒྱད་དང༌། ཁྱད་པར་བྱང་ཤར་འཇིགས་པའི་གནས། །བསིལ་
བའི་ཚལ་སོགས་ཐམས་ཅད་ནས། །ཆོས་སྐྱོང་མགོན་པོ་ཞལ་བཞི་པ། །སྤྱན་འདྲེན་གནས་སུ་
ད་ཚུར་བྱོན། ཁྱད་པར་དོ་ནུབ་གནས་འདིར་བྱོན། །འཕྲིན་ལས་སྒྲུབ་ཕྱིར་གུས་ཕྱག་འཚལ། །
ཕྱི་ནང་གསང་བའི་རྟེན་རྣམས་འཛུགས། །མཆོད་ཡོན་མེ་ཏོག་བདུག་སྤོས་དང༌། །མར་མེ་
དྲི་ཆབ་ཞལ་ཟས་དང༌། །རོལ་མོ་བླ་བྲེ་འཕན་དང་གདུགས། །ཤེས་རབ་མ་ད་ན་ཡི་ཆང༌། །
ཐབས་མཆོག་མཾ་ས་བཱ་ལིཾ་ཤ །དམ་རྫས་རྒྱན་གྱི་ཚོགས་ཕུད་འདི། །དཔལ་ལྡན་མགོན་པོའི་
ཞལ་དུ་འབུལ། །དམ་ཚིག་ལྡན་པའི་ཚོགས་ཁང་ན། །ས་ནག་སྟེང་ན་ཐོད་ནག་སྣོད། །མི་
ནག་ཤ་ལ་ཁྲག་ཕྱུང་བ། །བསུར་ནག་དྲི་ལ་དར་ནག་ཕོད། དཀར་གསུམ་དངར་གསུམ་རྒྱན་
གྱིས་བརྒྱན། །ཤ་ལྔ་བདུད་རྩི་ལྔར་ལྡན་པའི། །དམ་རྫས་རྒྱན་གྱི་གཏོར་མ་འདི། །ཏིང་འཛིན་
སྔགས་དང་ཕྱག་རྒྱ་ཡིས། །གཉིས་མེད་བདུད་རྩིར་བྱིན་རླབས་ནས། །དཔལ་ལྡན་མགོན་
པོའི་ཐུགས་དམ་བསྐང༌། །སྩོལ་ཞིག་དགོངས་ཤིག་དགེས་མཛོད་ལ། །རྣལ་འབྱོར་བཅོལ་
བའི་འཕྲིན་ལས་མཛོད། །བར་ཆད་བདུད་དང་འགལ་རྐྱེན་སྤོངས། དཀོན་མཆོག་གསུམ་གྱི་
དབུ་འཕང་བསྟོད། །སངས་རྒྱས་བསྟན་པ་གཉན་པོ་སྲུངས། །ཞེས་རོལ་ཆེན་དང་བཅས་ནམ་མཁའ་
མཛོད་ཀྱི་སྔགས་བརྗོད། ཧཱུཾ་རྒྱལ་བ་ཀུན་གྱི་ཐུགས་ལས་སྤྲུལ་པའི་སྐུ། །ཐུགས་རྗེས་དྲག་ཏུ་ཁྲོས་པ་
རྔམ་པའི་སྐུ། །སྡིག་ཅན་ཚོགས་རྣམས་ཐལ་བར་མཛད་པའི་སྐུ། །ཡེ་ཤེས་གཟི་འོད་ཕྱོགས་

བཅུར་རྒྱས་པའི་སྐུ། །ནག་པོ་ཆེན་པོ་ཁྱོད་ལ་བདག་བསྟོད་དོ། ཁྱེད་སྐུ་ལྷུན་པོའི་དཔལ་ལྟར་
རབ་ཏུ་བརྗིད། ཁྱོད་གསུང་འབྲུག་སྟོང་ལྡིར་འདྲའི་ཧཱུཾ་སྒྲ་སྒྲོག ཁྱོད་ཐུགས་རྒྱ་མཚོ་ནམ་མཁའ་
ལྟ་བུར་ཡངས། ཁྱོད་ཀྱི་ཡོན་ཏན་བསམ་འཕེལ་རིན་པོ་ཆེ། །འཕྲིན་ལས་ཕྱོགས་བཅུར་རྒྱས་
ལ་ཕྱག་འཚལ་བསྟོད། །ཡུམ་ཆེན་བཞི་དང་ལས་ཀྱི་བཤན་པའི་ཚོགས། །མ་ལུས་འཁོར་
བཅས་རྣམས་ལའང་བསྟོད་པ་འབུལ། །
བཞི་པ་ནི། གང་ཕྱིར་རྡོ་རྗེ་འཛིན་པ་ཡི། །དངོས་གྲུབ་སློབ་དཔོན་རྗེས་འབྲང་གསུངས། །དེ་
བས་དེ་ལ་བརྙས་པ་ནི། །རྩ་བའི་ལྟུང་བ་དང་པོར་བཤད། །རྩ་ལྟུང་དང་པོས་གོས་པ་རྣམས། །
མཐོལ་ལོ་བཤགས་སོ་དག་པར་མཛོད། །བདེ་གཤེགས་བཀའ་ལས་འདས་པ་ནི། །ལྟུང་
བ་གཉིས་པ་ཡིན་པར་བཤད། །རྩ་ལྟུང་གཉིས་པས་གོས་པ་རྣམས། །མཐོལ་ལོ་བཤགས་
སོ་དག་པར་མཛོད། །ཅེས་པ་ནས། ཤེས་རབ་རང་བཞིན་བུད་མེད་ལ། །སྨོད་པར་བྱེད་པ་བཅུ་
བཞི་པ། །བཅུ་བཞི་པ་ཡིས་གོས་པ་རྣམས། །མཐོལ་ལོ་བཤགས་སོ་དག་པར་མཛོད། །མཐུ་
ཆེན་སྡང་བ་དགྲ་ཡི་དགྲ། །ཕས་རྒོལ་མུ་སྟེགས་བདུད་ཀྱི་བདུད། །ཞལ་བཞི་མངའ་བ་ལྷ་ཡི་
ལྷ། ཁྱེད་ལ་བདག་གིས་བསྟོད་པས་བསྟོད། །འདིར་གཤེགས་འདིར་བྱོན་དམ་ལ་མནོས། །
འདིར་གཤེགས་འདིར་བྱོན་མཆོད་པ་བཞེས། །འདིར་གཤེགས་འདིར་བྱོན་འཕྲིན་ལས་
མཛོད། །འདིར་གཤེགས་འདིར་བྱོན་བཟོད་པར་བཞེས། །བདག་ཅག་དམ་ལྡན་སློབ་མར་
བཅས། །བྱང་ཆུབ་སྙིང་པོར་མཆིས་ཀྱི་བར། །ནག་པོ་ཆེན་པོ་ཁྱོད་ཀྱིས་སྲུངས། །འཕྲིན་ལས་
རྣམ་བཞི་གྲུབ་པར་མཛོད། །དེ་ལྟར་བཤགས་པ་དང་བསྟོད་པ་སྦྲེལ་བ་དེ་ཚར་གསུམ་བྱའོ། །
ལྔ་པ་ནི། གཏོར་མ་རྣམས་ཁ་གསོས་བྱིན་རླབས་གོང་ལྟར་བྱས་ཏེ། འབུལ་ཚུལ་ཡང་སྔ་མ་དང་འདྲ། སླར་ཡང་བསྐང་བའི་
དཀྱུས་ན་ཡོད་པ་བཞིན། [ཧཱུཾ་]རྩ་རྒྱུད་བླ་མའི་ཚོགས་རྣམས་དང༌། །ཞེས་པ་ནས། དག་ཚངས་ཆེན་པོ་
མཛད་དུ་གསོལ། །ཞེས་པའི་བར་བརྗོད་ནས་ཡིག་བརྒྱ་ཚར་གསུམ་བཟླ། དེ་ལྟར་ན་གཏོར་མ་ཁ་གསོ། བྱིན་རླབས།

གཏོར་འབུལ་བཤགས་པ་ཡིག་བརྒྱ་རྣམས་ཁྲིགས་ཆགས་སུ་བྱས་པ་དེ་ལན་བདུན་བྱའོ། །
དྲུག་པ་སླར་ཡང་བསྐང་བ་མཆོད་བསྟོད་ནི། བསྐང་རྫས། ཨ་མྲྀ་ཏས་བསངས་པ་ནས་གཟུང༌། རྣལ་འབྱོར་
བཅོལ་བའི་ལས་མཛོད་ཅིག །ཅེས་པའི་བར་བསྐང་བ་རྒྱས་པ་ཉིད་བྱ་ལ། ཡང་གོང་དུ་བསྐང་བ་བྱས་ཟིན་ན།
སྟོབས་ཆེན་ཤུགས་དྲག་ནས། རྣལ་འབྱོར་སྐྱོང་ཕྱིར་བསྣམས་སུ་གསོལ། །ཞེས་པའི་བར་དུ། ཕྱག་
མཚན་དང་རྟེན་ཕུལ། ཨོཾ་མཧཱ་ཀཱ་ལ་ཀཱ་ལ་བི་ཀཱ་ལ་ར་ཏྲི་ཏ་ས་པ་རི་ཝཱ་རེ་བྷྱཿ ཨརྒྷཾ་སོགས་ནས་ཤཔྟ་
ཨཱཿཧཱུཾ། སྙིང་པོའི་མཐར། ཨོཾ་ཨཱཿཧཱུཾ་ནང་མཆོད་ཕུལ། བར་འདིར་སློབ་དཔོན་རིན་ཆེན་རྡོ་རྗེས་མཛད་ཟེར་བའི་བསྟོད་པ་
དེ་མཛད་པར་སྣང་ངོ༌། །རྡོ་རྗེ་འཆང་གིས་བཀའ་བསྒོས་པའི། །སོགས་དང༌། རྒྱལ་བ་ཀུན་སོགས་ཀྱིས་
ཀྱང་བསྟོད་དེ། དེ་ནས་བར་འདིར་གཏོར་བསྔོ་གཞན་དགོས་པ་རྣམས་དང་མཁའ་འགྲོ་སྤྱི་གཏོར། གཞི་བདག་གཏོར་མ་སོགས་
བཏང་ངོ༌། །དེས་གཏོར་མ་སྒྲུབ་པ་དངོས་གཞིའི་ཆོ་ག་བསྟན་ཟིན་ཏོ། །གལ་ཏེ་ཉམས་ཆགས་ཤིན་ཏུ་ཤས་ཆེ་ན། རྡོ་རྗེ་སེམས་
དཔའི་བུམ་སྒྲུབ་བམ། གྲིབ་སེལ་གྱི་བུམ་སྒྲུབ་གང་ཡང་རུང་བ་ཞིག་བྱས་ལ། རང་གི་སྙིང་གར་སྙིང་རིན་པོ་ཆེ་པདྨ་
དམར་པོ་འདབ་བརྒྱད་ཁ་གྱེན་བསྟན། གློ་བ་རིན་པོ་ཆེ་པདྨ་དཀར་པོ་འདབ་བརྒྱད་ཁ་ཐུར་
བསྟན། ཁ་སྦྱོར་བར་མཚམས་མེད་པའི་ནང་དུ། རྩ་བའི་བླ་མ་མི་བསྐྱོད་པ་ཧེ་རུ་ཀའི་རྣམ་པ་
ཅན་དུ་བཞུགས། ཧེ་རུ་ཀའི་ཡི་གེ་བརྒྱ་པ་གང་མང་བཟླས་ཞིང༌། མཐར། མཧཱ་ཀཱ་ལ་ཙ་ཏུར་མུ་ཁ་ས་མ་ཡ་མ་
ནུ་སོགས་མགོན་པོའི་ཡི་གེ་བརྒྱ་པ་ཡང༌། ཉི་ཤུ་རྩ་རེ་སོགས་ཇི་ལྟར་འོས་པ་བཟླས་ནས། བུམ་པ་ལ་དམིགས་ཏེ། ཨོཾ་བི་ཤུདྡྷེ་
སྭ་བྷཱ་ཝ་ཤུདྡྷོ྅ཧཾ་སྭཱ་ཧཱ། ཞེས་ཀྱང་མང་དུ་བཟླས་ཏེ། གཏོར་སྣོད་རིན་པོ་ཆེའི་གཞལ་ཡས་ཁང་དུ་ཆོས་སྐྱོང་འཁོར་བཅས་
བསྐྱེད་ནས། ཁྲུས་ཆུ་གཏོར་མ་ལ་ལྡུགས་ཤིང༌། ཁྲུས་གསོལ་གྱི་འདོན་པ་སྤྱི་དང་འདྲ་བར་བྱའོ། །འདི་ཇོ་བོ་རྗེས་མགོན་པོ་སེང་
ཞོན་གྱི་མན་ངག་བླངས་པ་ཡིན་ནོ། །དེ་ནས་གཏང་རག་དགའ་སྟོན་དཔའ་བོའི་སྟོན་མོ་བྱས་ལ་མཐར། དབང་དང༌། རྒྱས་པ་
དང༌། ཞི་བ་སྤྱི་ལ་བསྡུ་ན་ཁང་སྟེང་དུ། སྤྱི་སྟབས་ཙམ་གྱིས་ཕུལ་ཀྱང་ཆོག་ལ། སྤྲོ་ན་ཁང་སྟེང་དུ་ཆོ་ག་ད་ལྟར་འཆད་འགྱུར་ལྟར་
བྱས་ཀྱང་རུང་ངོ༌། །
ཡང་ལར་ནས་ཞི་བ་སོགས་ཡིན་ཀྱང༌། དམིགས་གསལ་བཟློག་པ་ལྟ་བུ་ལ་གཏོར་མ་རྣམས་གོ་མཚོན་རོལ་མོ་དང་བཅས་

པས་ཁྱེར་ཏེ། གནོད་བྱེད་ཀྱི་ཕྱོགས་སམ་བཞི་མདོ་སོགས་སུ་མེ་ཏོག་གི་ཚོམ་བུ་དགུ་བཀོད་པའི་སྟེང་དུ་སྟེགས་བུ་ལ་བཞག །ཆུ་
ཆང་ནང་མཆོད་ཀྱིས་བྲན། སྤྱན་འདྲེན་ཚིགས་བཅད་རྒྱས་བསྡུས་ཇི་ལྟར་འོས་པ་བྱ། གདན་འབུལ་དམ་བཞག །སྔགས་རིང་
གིས་གཏོར་མ་བསྔོ། མི་རྟོག་དབྱིངས་ལས་ཐུགས་རྗེའི་སྐུར་བཞེངས་ཤིག་ནས། གདོང་བཞི་ཏེ་
སེའི་ཞིང་སྐྱོང་མཛད་ལ་བསྟོད། །མདོག་ནག་མེའི་དབུས་ནས་ཕྱག་བཞི་པ། །གྲི་ཐོད་རལ་
གྲི་མི་རུས་ཕྲེང་བ་འཛིན། །མཁའ་འགྲོ་བཞི་དང་དྲེགས་པའི་འཁོར་གྱིས་བསྐོར། །གཡོག་
དང་བཅས་ལ་གུས་པས་ཕྱག་འཚལ་བསྟོད། །རྫོགས་པའི་སངས་རྒྱས་སྤྱན་སྔ་རུ། །ཞེས་སོགས་
བྱ། འདི་སྟབས་གཏོར་དགྲ་ཕྱོགས་སུ་གཏོང་བ་ཙམ་ཀ་ཡིན་པས། སྒོ་དབྱེར་འཕྲང་སོལ་གསེར་སྐྱེམས་ཟོར་ལམ་དབྱེ་བ་སོགས་
གལ་མི་ཆེ་ལ། ཅི་སྟེ་སྤྲོས་པ་ལ་མོས་ན། གསེར་སྐྱེམས་དང༌། ལམ་སེལ་ཅུང་ཟད་བྱས་ཀྱང་མི་འགལ་ལོ། །ཐོག་མར་སྤྱི་སྟབས་
བྱ་སྟེ། ཧཱུཾ་ལྷ་ཆེན་ཐུགས་ཀྱི་སྤྲུལ་པ་དྲག་ཤུལ་ཅན། །སྲིད་གསུམ་དབང་སྒྱུར་ཞིང་སྐྱོང་འཇིགས་
པའི་སྐུ། ཁམས་གསུམ་སྲོག་གི་མངའ་བདག་ཡུམ་ཆེན་བཞི། །གསོད་བྱེད་དྲེགས་པ་ཕོ་ཉའི་
ཚོགས་དང་བཅས། །སྣང་སྲིད་དྲེགས་པ་སྡེ་བརྒྱད་འཁོར་དང་བཅས། །འདིར་གཤེགས་རྒྱན་
གྱིས་གཏོར་མ་འདི་བཞེས་ཤིག །ཅེས་སོགས་སྤྱི་དང་མཐུན་པར་སྦྱར་ནས་རོལ་ཆེན་ཡུན་རིང་དུ་བྱའོ། །དེ་ནས་
གཏོར་མ་དགྲ་ཕྱོགས་སུ་གཏོང་ན། རོལ་མོ་དྲག་ཏུ་བསྐུལ་ཞིང༌། ཧཱུཾ་བྷྱོཿ རིག་འཛིན་བརྒྱུད་པའི་བཀས་བསྐུལ་
ཞིང༌། །དཀོན་མཆོག་གསུམ་གྱི་བདེན་པའི་མཐུས། །ཆོས་སྐྱོང་སྲུང་མའི་དམག་དཔུང་འགྱེད། །
བྷྱོཿབྷྱོཿ དེ་ནི་དགྲ་ལ་བྷྱོཿ ཆོས་ཆོས་དེ་ནི་དགྲ་ལ་ཆོས། །འགྲེས། ནུས་མཐུ་རྨད་བྱུང་སྲུང་མའི་
གཙོ། །གདོང་བཞི་མགོན་པོ་འཁོར་དང་བཅས། །རུ་མཚོན་དགྲ་བོའི་ཡུལ་དུ་འགྱེད། །བྷྱོ༴ 
ཆོས༴ ཞལ་བཞིའི་ཀློང་ནས་མེ་འབར་ཞིང༌། །ཕྱག་བཞིས་འཇིགས་པའི་མཚོན་ཆ་བསྡིགས། །
ཞབས་གཉིས་དོར་སྟབས་བསྐྱོད་བཞིན་དུ། །བྷྱོ༴ ཆོས༴ ཡུམ་ཆེན་བཞིའི་དཔུང་བསྡུས་
ནས། །ནག་མོ་འབར་མ་མ་མོའི་ཚོགས། །ནད་ཡམས་དལ་ཡམས་བདག་མོ་རྣམས། །བྷྱོ༴ 
ཆོས༴ མ་རུ་རྩེའི་དུར་ཁྲོད་ནས། །བཤན་པའི་རྒྱལ་པོ་ཟངས་ཁྲབ་ཅན། །རུ་མཚོན་གློ་སྙིང་

ཐོགས་ནས་ཀྱང༌། །བྷྱོ༴ ཆོས༴ ཟངས་གྲི་ཀླད་ལ་བསྐོར་ཞིང་འགྱིང༌། །རྒྱུ་ཞགས་འདོམ་དགུ་
འཕེན་ཞིང་རྒྱུག །ཕོ་བདུད་བཤན་པ་ནག་པོ་བདུན། །བྷྱོ༴ ཆོས༴ ཟངས་ཀྱི་ཁྱི་མོ་ཁྲག་ཁ་མ། །
ལན་བུ་ཅན་གྱི་མ་མོ་བདུན། །དགྲ་བོའི་བླ་སྲོག་ལེན་པའི་ཕྱིར། །བྷྱོ༴ ཆོས༴ དམར་ནག་
ཁྲག་གི་རལ་པ་ཅན། །གྲི་ཕུབ་སྐོར་ཞིང་བསྐྱོད་འགྲོས་ཀྱིས། །དགྲ་བོའི་བདུན་བརྒྱུད་གཅོད་
བྱེད་པ། །བྷྱོ༴ ཆོས༴ ཕོ་བདུན་མོ་བདུན་སྤྲུལ་པ་བདུན། །ལས་བྱེད་བཤན་པ་ཉེར་གཅིག་
ཚོགས། །དམག་དཔུང་བསྐྱེད་ལ་རུ་མཚོན་ཕྱོར། །བྷྱོ༴ ཆོས༴ གཞན་ཡང་མགོན་པོའི་བཀའ་
ཉན་པ། །དཔལ་མགོན་བདུན་བཅུ་རྩ་ལྔའི་ཚོགས། །རང་འཁོར་དམག་དཔུང་ལྡན་པ་ཡང༌། །
བྷྱོ༴ ཆོས༴ སྟེང་ནས་སྤྲུལ་པའི་དམག་དཔུང་ནི། །ལྷ་དམག་འབུམ་སྡེ་བརྒྱ་བྱིན་བཅས། །ས་
སྲུངས་ཞོན་པའི་མཐུ་བོ་ཆེ། །བྷྱོ༴ ཆོས༴ བར་ནས་སྤྲུལ་པའི་དམག་དཔུང་ནི། །བདུད་དམག་
འབུམ་སྡེ་ཁྱབ་འཇུག་བཅས། །མཁའ་ལྡིང་ཞོན་པའི་མཐུ་བོ་ཆེ། །བྷྱོ༴ ཆོས༴ འོག་ནས་སྤྲུལ་
པའི་དམག་དཔུང་ནི། །ཀླུ་གཉན་འབུམ་སྡེ་ལྟོ་འཕྱེར་བཅས། །སྤྲུལ་ནག་ཞོན་པའི་མཐུ་བོ་ཆེ། །
བྷྱོ༴ ཆོས༴ བར་སྣང་ཁམས་ལ་དབང་བསྒྱུར་བ། །སྡེ་བརྒྱད་དབང་བསྒྱུར་རཱ་ཧུ་ལ། །མཧཱ་དེ་
བ་དྲག་ཤུལ་ཅན། །བྷྱོ༴ ཆོས༴ འདི་ལྟར་ཁྱེད་ལ་བསྐུལ་བ་ཡང༌། །ཤཱཀྱའི་བསྟན་ལ་གནོད་
བྱེད་པའི། བདུད་སྡེའི་བསམ་སྦྱོར་ངན་པ་རྣམས། །འདི་ཡང་དམར་ཆེན་གཏོར་མས་བཟློག།
ལས་ངན་གཞན་འཕྲུལ་དབང་བྱེད་མཐུས། །ཆོས་མིན་ཆོས་ལྟར་བཅོས་པའི་བློས། །ཉིན་
མཚན་བདུད་ཀྱི་འཁོལ་བ་མཐོང༌། །འདི་ཡང་༴ བླ་མ་རྡོ་རྗེ་སློབ་དཔོན་ལ། །སྨོད་ཅིང་བཤུད་
པའི་སྡིག་ལྟ་མཁན། །ལས་ངན་འབྱུང་པོས་མནར་བ་ཡང༌། །འདི་ཡང་༴ སྐུ་གསུང་ཐུགས་ཀྱི་
འགལ་རྐྱེན་ལ། །སྤང་བྱ་མི་མཐུན་ཕྱོགས་རྣམས་དང༌། །བྱད་ཁ་རྦོད་གཏོང་མ་ལུས་པ། །འདི་
ཡང་དམར་ཆེན་གཏོར་མས་བཟློག །བདག་ཅག་ཡོན་མཆོད་འཁོར་བཅས་ལ། །གཞན་གྱི་
བསམ་སྦྱོར་ངན་པ་ཡིས། །བྱད་ཁ་ཕུར་ཁ་གནོད་པའི་ཚོགས། །འདི་ཡང་དམར་ཆེན་གཏོར་

མས་བཟློག །རྨི་ལྟས་རྩུབ་ཅིང་མཚན་མ་ངན། །མོ་ངན་ཕྱོགས་ངན་ལོ་སྐེག་དང༌། །རྒྱུ་སྐར་
ངན་པའི་སྦྱོར་བ་རྣམས། །འདི་ཡང་དམར་ཆེན་གཏོར་མས་བཟློག །མོན་མོ་བསེའི་རྣ་ཆ་
ཅན། །ལག་ན་ཐུན་དང་དུག་ཕྱེ་ཐོགས། །དེ་ནི་མ་མོའི་རྦོད་གཏོང་སྟེ། །འདི་ཡང་༴ ཧ་ལ་ནག་
པོ་འཇིགས་པའི་གཟུགས། །རྒྱུ་རློན་ག་ཤ་ལུས་ལ་ཐོགས། །དེ་ནི་གཤིན་རྗེའི་རྦོད་གཏོང་སྟེ། །
འདི་ཡང་༴ ནམ་མཁའ་གློག་དང་སེར་ཕྲན་འཁྲིགས། །རི་བོའི་རྩེ་ནས་ཐོགས་འབབ་པ། དེ་
ནི་ཕུར་པའི་རྦོད་གཏོང་སྟེ། །འདི་ཡང་༴ སྟོང་གསུམ་མིག་གིས་གང་བའི་གཟུགས། །འུར་འུར་
སྒྲ་སྒྲོག་མཁའ་ལ་བསྐྱོད། །དེ་ནི་གཟའ་མཆོག་རྦོད་གཏོང་སྟེ།འདི་ཡང་༴ གཙུག་ལག་འཇིག་
ཅིང་གླེགས་བམ་འཁུར། །སྐུ་གཟུགས་གཡོ་ཞིང་མཆི་མ་འཛག །དེ་ནི་མུ་སྟེགས་རྦོད་གཏོང་
སྟེ། །འདི་ཡང་དམར་ཆེན་གཏོར་མས་བཟློག །མཐུ་སྟོབས་དབང་ཕྱུག་ལྷ་ཡི་ལྷ། ཁྱོད་ཀྱིས་
མི་བཟློག་གང་ཡང་མེད། །བྱད་ཁ་རྦོད་གཏོང་གནོད་པའི་ཚོགས། །ཐམས་ཅད་དམར་ཆེན་
གཏོར་མས་བཟློག །བདག་ཅག་དཔོན་སློབ་འཁོར་བཅས་ཀྱི། །སྔོན་ལས་འཕྲན་རྐྱེན་གྱུར་
པ་ཡི། །ནད་གདོན་མི་མཐུན་ཕྱོགས་རྣམས་ཀུན། །བཟློག་སྒྱུར་འཕྲིན་ལས་གཉན་པོ་མཛོད། །
ཅེས་པའི་མཐར་རྩ་སྔགས་དཀྱུས་མ་དང༌། །བསད་སྔགས་རིང་ཐུང་གང་རུང་དང་བཅས། གཏོར་མ་དེ་ཉིད་དེ་ཀར་དགྲ་ཕྱོགས་
སུ་རྩེ་བསྟན་ནས་འཇོག་པའམ། ཡང་ན་གཏོར་སྟེགས་སུ་བཞག་གོ །ཡང་དེ་ཉིད་ནས་ཟོར་དུ་འཕང་པའི་ལུགས་ཀྱང་ཡོད། ཡང་
གཏོར་མའི་སྙིང་པོ་རྩེ་མོ་དགྲ་ཕྱོགས་སུ་བསྟན། གཞན་རྣམས་འཕེན་པའི་ལུགས་ཀྱང་འདུག །གཏོར་མ་དགྲ་ཕྱོགས་སུ་མི་གཏོང་
བའི་ཕྱོགས་ལ། དྲག་བསྐུལ་ནི་མི་དགོས། སྤྱི་སྟབས་ཀྱི་མཐར་གཏོར་མའི་སྙིང་པོ་མ་སྒྱེལ་བར་འཐེབ་ཀྱུ་སོགས་ཐུར་ལ་ཉིལ་དུ་
འཇུག་པའི་སྲོལ་ཡོད་དོ། །དེ་ནས། སྲིད་ཞིའི་དཔལ་ཡོན་སོགས་དགེ་ལེགས་ཀྱི་ཚིག་བརྗོད། ནང་དུ་ཡོང༌། མཆོད་པ་
ཁ་གསོས་བྱིན་གྱིས་བརླབས། འཇིག་རྟེན་ཁམས་ཀྱི་སོགས་གོང་བཞིན་ལས། འཕྲིན་ལས་སྒྲུབ་ཕྱིར་བཞེས་
སུ་གསོལ། ཞེས་འདོན་པ་སྤོས་ནས་མཆོད་པ་འབུལ། ཧཱུཾ་ཡོན་ཏན་མྱུར་རྫོགས་དངོས་གྲུབ་མངའ་བའི་
ལྷ། །མ་ལུས་རྨད་བྱུང་ཕན་པའི་དགོངས་པ་ཅན། །འཕྲིན་ལས་རྣམ་བཞིས་བདུད་དཔུང་ཚར་

གཅོད་པའི། །ལེགས་ལྡན་མགོན་པོ་འཁོར་དང་བཅས་ལ་འདུད། །མི་རྟོག་དབྱིངས་ལས་
ཐུགས་རྗེས་སྐུར་བཞེངས་ཤིག །འབྱུང་བ་གུར་ཆེན་བརྩེགས་པའི་གཞལ་ཡས་ནས། །བདེ་
གཤེགས་བཀའ་ཡི་སྲུང་མ་དམ་ཚིག་ཅན། །རྡོ་རྗེ་ནག་པོ་ཆེན་པོ་དབྱིངས་ནས་གཞེངས། །
དཔལ་ལྡན་དབང་ལྡན་སྲིད་གསུམ་དབང་བསྒྱུར་ཞིང༌། །མཆེ་བ་གཙིགས་ཤིང་མཆུ་འཆང་
ཤུགས་ཆེ་བ། །སྒྲ་སྒྲོག་དྲིལ་བུའི་འཕྲེང་བས་བརྒྱན་པ་ཡི། །གདོང་བཞི་ལྡན་ཁྱོད་ཏེ་སེའི་ཞིང་
སྐྱོང་མཛད། །རྫོགས་པའི་སངས་རྒྱས་སྤྱན་སྔ་རུ། །བསྟན་པ་བསྲུང་བར་ཞལ་བཞེས་པའི། །
ནག་པོ་ཆེན་པོ་ཞལ་བཞི་པ། །ཡུམ་ཆེན་སྲིང་མོ་བཞི་དང་བཅས། །ཤ་ཆེན་ཟན་དང་མེ་ཏོག་
སྤོས། །ཆང་ཕུད་ཤ་ཁྲག་དག་གིས་མཆོད། །རྒྱལ་བའི་བསྟན་པ་སྐྱོང་བ་དང༌། །བཅོལ་བའི་
འཕྲིན་ལས་གྲུབ་པར་མཛོད། །ཡིག་བརྒྱ། བཟོད་གསོལ། རྟེན་ལ་བརྟན་བཞུགས། མགྲོན་གཤེགས་གསོལ་རྣམས་
བྱའོ། །དམ་ཚིག་པ་རང་ལ་སྟིམ། སྨོན་ལམ་དང༌། བཀྲ་ཤིས་རྣམས་ཀྱང་བྱའོ། །འདི་ཉིད་དཀྱུས་ཀྱི་གཏོར་སྐྱོང་ཉམས་ལེན་འཇམ་
པོའི་ལུགས་གཙོ་བོར་གྱུར་པ་ཡིན་པས། ཡང་ཡང་སྒྲུབ་ན་ལེགས་ཤིང༌། དེ་ཡང༌། ཉིན་ཞག་མང་པོར་སྦྲེལ་ཏེ། སྒྲུབས་ན་བཟང་
བས་ཞག་སྔ་མ་རྣམས་ལ་དངོས་གཞིའི་ས་བཅད་དྲུག་པོ་རྣམས་རྫོགས་པར་བྱ། ཁྲུས་གསོལ་ཉིན་རེ་བཞིན་བྱེད་མི་བྱེད་སྐབས་
དང་སྦྱར། ཐུན་གྱི་མཐར། རྗེས་ཆོག་ནི། མཆོད་བསྟོད། གསོལ་བཏབ། ཡིག་བརྒྱ། བཟོད་གསོལ། བརྟན་བཞུགས་རྣམས་བྱ།
འདི་དག་ཏུ་གཏོང་མགྲོན་གཤེགས་གསོལ་མི་དགོས། སྨོན་ལམ་དང་བཀྲ་ཤིས་ཇི་ལྟར་འོས་པའོ། །དེ་དག་ནི་གཏོར་སྒྲུབ་བམ་
གཏོར་སྐྱོང་ལག་ཏུ་བླངས་བའི་རིམ་པ་མདོ་ཙམ་དུ་བཤད་ཟིན་ཏོ།། །། བཀྲ་ཤིས།
༈ བཅོམ་ལྡན་འདས་མ་འཕགས་མ་སྒྲོལ་མ་ལ་ཕྱག་འཚལ་ལོ། །ད་ནི་གཏོར་ཆེན་དུ་གྲགས་
པ། །དྲག་གཏོར་འཕེན་བར་འདོད་ན། །རྟེན་རྡོ་ཕྱག་མཚན་དང་བཅས་པ་བཤམས་དགོས་པར་འདོད་ཀྱང་འགྲུབ་ན་ནི་བཟང༌།
མཐའ་གཅིག་ཏུ་ངེས་པ་མེད། ས་གཞི་ལ་གྲུ་གསུམ་མཐིང་ནག་མེ་འབར་བའི་དཀྱིལ་འཁོར་གྱི་དབུས་སུ་དགྲ་བགེགས་ཀྱི་ལིང་
ག་བྲིས་པ་ཞིག རྡུལ་ཚོན་ཆུ་ཚོན་གང་རུང་གིས་འབྲི། ཉིན་རྒྱུགས་ཀྱི་གཏོར་མ་ལྟ་བུ་ཡོད་མེད་པ་དང༌། གནས་ཀྱི་ཁྱད་པར་ལས་
འབྲི་སྟབས་མ་བདེ་ན། རས་བྲིས་ཀྱིས་ཀྱང་རུང༌། དེ་ཡང་མེད་ན་ཞིང་ལྤགས་བཏིང་ན་མཆོག་ཏུ་འགྱུར། སྟག་སོགས་གཅན་

གཟན་གཏུམ་པོའི་པགས་པས་ཀྱང་རུང་ངོ༌། །དེའི་སྟེང་དུ་སྟེགས་བུ་མཐོ་བ། ལྕགས་སྣོད་ཆེན་པོར་འབྲུ་སྣ་ལྔའི་ཕྱེ་ལས། གཏོར་
མ་ཆེན་པོ་བཅའ་སྟེ། རྒྱུ་བྲེ་ལྔ་ལས་ཆུང་བས་མི་རུང་ཟེར། དབྱིབས་ཐོག་ལྡེ་ལྟ་བུ་དུག་ཁྲག་རོ་སོལ་ལ་སོགས་པས་དམར་ནག་ཏུ་
བྱུགས། །ཡུམ་བཞིའི་བཤོས་བུ་བྱེད་པའང་ཡོད། མཐའ་འཐེབ་ཀྱུའི་ར་བས་བསྐོར། དེ་ལ་རྩང་དང་ཐོད་དབྱུག་དང་ཡུངས་དཀར་
དང་རྒྱུ་རློན་གྱི་ལྡ་ལྡིས་བརྒྱན། དྲག་པོའི་རྫས་ཀྱི་ཟས་སྣ་འབྲུ་སྣ་སྣ་ཚོགས་ཀྱིས་བླུག །ཟན་ལིང་དཀྱུས་མའམ། སྔགས་ཅན་ནམ།
འཁོར་ལོ་ཅན་སོགས་གང་ཡིན་ཀྱང་རུང༌། མགོ་གཞུག་བཟློག་ལ་གཙུགས། དེ་ཡང་གཅིག་ངེས་པར་དགོས། ངོས་གསུམ་ལ་རེ་
རེ་བྱས་ཀྱང་ལེགས། ཁོར་ཡུག་ཏུ་རྩང་ཉི་ཤུ་རྩ་གཅིག་དུག་ཁྲག་གིས་བྱུགས་པ་ཡིན། མདུན་དུ་དྲག་པོའི་མཆོད་པ་ཐམས་ཅད་
སྒྲེངས་ཚར་དུ་བཤམས། སྒྲུབ་པ་པོའི་མདུན་དུ་འབྲུབ་ཁུང་རྩིགས་པའམ་བྲིས་པ་གང་རུང་སྤྱི་དང་མཐུན་པར་བྱ། རྩིགས་པ་ཡིན་
ན་ཁ་ལ་རྩང་འཛུགས། དེར་བག་ཟན་ལ་བཅོས་པའི་དགྲ་བགེགས་ཀྱི་ལིང་ག་བཞག དམིགས་གསལ་ཡོད་ན་{ནང་[རྐང་]རྗེས་
ཀྱི་ས་བསྲེ། སྐམ་ཐུན་རློན་ཐུན་བཤམས་ལུགས་སྤྱི་དང་མཐུན། རློན་ཐུན་ལ་དུག་རུ་བྱུང་ན་ལེགས་ཏེ་ངེས་པ་མེད། གཏོར་ཆེན་
གྱི་རྒྱབ་ཕྱོགས་ཇི་ལྟར་འོས་པར། སྣོད་ལྔར་མཐེབ་ཀྱུ་དང་ཤ་དང༌། མཁུར་བ་དང༌། སྲན་བཙོས་དང༌། འབྲུ་ནག་གི་ཆན་སོགས།
ཟས་སྣ་ཚོགས་ཀྱིས་གང་བ་བཞག །གཏོར་ཆེན་གྱི་མདུན་ཕྱོགས་སུ། ཀ་པཱ་ལའམ། ཞལ་བུ་ཁྲག་དང༌། ཆང་གིས་གང་བ་བགོད།
གཞན་རྟེན་རྫས་སྤྱན་གཟིགས་སོགས་ཀྱང་རྒྱས་པར་བཀོད་པར་བྱའོ། །དེ་ནས་ཆོ་གའི་རིམ་པ་ལ། སྔོན་འགྲོ་གཏོར་མ། གནས་
ཡོ་བྱིན་རླབས། བདག་བསྐྱེད་བཟླས་པ་དང་བཅས་པ། ཡི་དམ་གྱི་མཆོད་གཏོར་རྣམས་སྔོན་དུ་བཏང་ནས། མགོན་པོའི་མདུན་
བསྐྱེད། དམ་ཚིག་པ་བསྐྱེད་པ་དང་། ཡེ་ཤེས་པ་སྤྱན་འདྲེན་པ་སྔར་བཞིན་བྱས་ལ། འཇིག་རྟེན་ཁམས་སོགས་ཀྱི་ཚིགས་
བཅད་ལ། དགྲ་བགེགས་བསྒྲལ་ཕྱིར་བཞེས་སུ་གསོལ། །ཞེས་འདོན་པ་སྤོ། ཨོཾ་མཧཱ་ཀཱ་ལ་ཙ་ཏུ་ར་
མུ་ཁ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ནས། ཤཔྟ་ཨཱཿཧཱུཾ་གི་བར་སོ་སོའི་མཐར་སྦྱར་ལ་སྔགས་དང་ཕྱག་རྒྱར་བཅས་
པས་འབུལ། ཤཔྟའི་སྐབས་ཀྱི་རོལ་ཆེན་མ་གཏོགས་འདི་ལ་རྔ་ཚིགས་མི་བྱེད། དེ་ནས་དམ་བཞག་བྱ། བར་འདིར་སྙིང་པོ་ཉེ་
སྙིང་སྔགས་རིང་རྣམས་ཅི་རིགས་པ་བཟླ་ཞིང༌། ཁྱད་པར་དུ་འདི་ཉིད་ཀྱི་བསད་སྔགས་ཆེ་ཆུང་གང་རུང་ཞིག །ཉེར་གཅིག་ཙམ་
བཟླའོ། །དེ་ཡང༌། ཨོཾ་ཨུ་ཙ་ཊ་ཙ་ཊེ་སྭཱཧཱ། དགྲ་བོ་མཱ་ར་ཡ་ཧཱུཾ་ཕཊ། ཨོཾ་མཧཱ་ཀཱ་ལ་བི་ཀཱ་ར་ཏྲི་ཏ་དགྲ་
བོ་མཱ་ར་ཡ་ཧཱུཾ་ཕཊ། ཌོཾ་བི་ནི་དགྲ་བོ་མཱ་ར་ཡ་ཧཱུཾ་ཕཊ། ཙཎྜ་ལི་དགྲ་བོ་མཱ་ར་ཡ་ཧཱུཾ་ཕཊ། རཀྵ་སི་

དགྲ་བོ་མཱ་ར་ཡ་ཧཱུཾ་ཕཊ། སིང་ག་ལི་དྭི་བི་དགྲ་བོ་མཱ་ར་ཡ་ཧཱུཾ་ཕཊ། ས་ཨི་ཡཾ་དགྲ་བོ་མཱ་ར་ཡ་ཧཱུཾ་
ཕཊ། ས་ཀ་ར་ལ་ཧི་ཡཾ་དགྲ་བོ་མཱ་ར་ཡ་ཧཱུཾ་ཕཊ། ས་ཧུ་བཾ་དགྲ་བོ་མཱ་ར་ཡ་ཧཱུཾ་ཕཊ། གྷྲི་ཏ་ཀཱི་ལི་
ཀཱི་ལ་ཡ་དགྲ་བོ་མཱ་ར་ཡ་ཧཱུཾ་ཕཊ། པི་བྷི་ཤ་ན་པ་ཏཱ་ཡ་ན་མཿདགྲ་བོ་མཱ་ར་ཡ་ཧཱུཾ་ཕཊ། དགྲ་བོ་
ཆེ་གེ་མོ་དེ་བཱི་ཧ་ན་ཧ་ན། བྷནྡྷ་བྷནྡྷ། མ་ར་མ་ར། ད་ཧ་ད་ཧ། པ་ཙ་པ་ཙ། ཀྵིཾ་ཀྵིཾ་ལེ་ཧི་བ་ལིང་
དི་ཧི་སིདྡྷི། དགྲ་བོ་མཱ་ར་ཡ་ཧཱུཾ་ཕཊ། ཅེས་པའོ། །བསད་སྔགས་རིང་བ་ནི། ཨོཾ་ཨུ་ཙ་ཊ་ཙ་ཊེ་སྭཱཧཱ། དགྲ་
བོ་མཱ་ར་ཡ་ཧཱུཾ་ཕཊ། ཨོཾ་མཧཱ་ཀཱ་ལ་ཀཱ་ལ་བི་ཀཊྚ། ཀ་རཱ་ལ། ཞེས་པ་ནས། ཨུད་ཏ་ར་བུ་ར། ཞེས་པའི་
བར་སྔགས་རིང་བརྗོད་ནས། དགྲ་བོ་མཱ་ར་ཡ་ཧཱུཾ་ཕཊ། ཌོམྦི་ནི་དགྲ་བོ་མཱ་ར་ཡ་ཧཱུཾ་ཕཊ། ཅེས་པ་ནས། དེ་
ཧི་སིདྷི་དགྲ་བོ་མ་ར་ཡ་ཧཱུཾ་ཕཊ། ཨོཾ་མཧཱ་ཀཱ་ལ་ཀཱ་ལ་བི་ཀཱ་ལ་ར་ཏྲི་ཏ་དགྲ་བོ་མཱ་ར་ཡ་ཧཱུཾ་ཕཊ།
ཅེས་པའོ། །འདིར་བསད་སྔགས་རིང་ཐུང་ཞེས་པ་སྙིང་པོ་ལ་མགོ་འདྲེན་དང་ཤམ་བུ་བཏགས་པ་དང༌། རྩ་སྔགས་ལ་མགོ་འདྲེན་
དང་ཤམ་བུ་མ་བཏགས་པའི་ཁྱད་པར་ཡིན་ལ། རིང་བའི་ནང་ན་སྙིང་པོའང་ཡོད་མོད་ཀྱི། རྩ་སྔགས་ཀྱི་འཇུག་སྡོམས་ཤམ་བུར་
སྦྱར་བ་ཡིན་ནོ། །དེ་ལས་གཉིས་ཀ་བཟླ་བར་འདོད་ན། ཐུང་བ་གཙོ་བོར་བཟླ་ཞིང༌། ཆེ་བ་ཞར་བྱུང་དུ་བཟླའོ། །གང་ལྟར་ནའང་
གཏོར་ཆེན་གྱི་སྐབས་འདིར་བསད་སྔགས་གང་རུང་ཞིག་ངེས་པར་བཟླ་དགོས་སོ། །དེ་ནས་མཆོད་བསྟོད་བསྡུས་པ་ཞིག་བྱའོ། །
དངོས་གཞི་ལ་དང་པོ་གཏོར་མ་སྔོ་བ་ནི་ཉེ་སྙིང་གི་མཐར་ཨ་ཀཱ་རོ་བཏགས་པ་ལན་བདུན། ཌོམྦི་ནི་སོགས་བཏགས་པའི་
སྙིང་པོ་ལ་ལན་གསུམ། ཨོཾ་ས་ཡི་ཡཾ་ས་ཀ་ར་ལ་ཧི་ཡཾ་ས་ཧུ་བཾ་གྷྲི་ཏ་ཀཱི་ལི་ཀཱི་ལ་ཡ། བྷི་བྷི་ཤ་ན་བ་ཏ་
ཡེ། ཞེས་པ་ལ་ཨ་ཀཱ་རོ་བཏགས་པ་ལན་གསུམ། དེ་རྗེས་རྩ་སྔགས་རིང་མོ་ལན་གསུམ་མམ། བདུན་གྱིས་གཏོར་མ་འབུལ་
བ་ནི་ཁྱད་པར་རོ། །
གཉིས་པ་བཤགས་པ་ནི། ཡང་མཆོད་བསྟོད་བསྡུས་པ་ཅིག་བྱས་ལ། ཡིག་བརྒྱ་མང་དུ་བཟླས། གོང་གཏོར་སྐྱོང་གི་སྐབས་
སུ་བཤད་པ་བཞིན། རྩ་ལྟུང་སོགས་ཀྱི་བཤགས་པ་ཚར་གཅིག་བྱ།
གསུམ་པ་བརྟེན་འཛུགས་པ་ནི། གཡག་ནག་ལུག་ནག་ཕྱི་ཡི་བརྟེན་སོགས་དང༌། ཕྱག་མཚན་འབུལ་བ་ཡིན་ལ།
བཞི་པ་མཆོད་པ་ནི། དུར་ཁྲོད་ཆེན་པོའི་གནས་བརྒྱད་སོགས་མཆོད་འཕྲེང་ཡིན།

ལྔ་པ་བསྐང་བ་ནི། ལྷ་མཆོག་མའི་བསྐང་བ་རྣམས་ཡིན་ནོ། །དེ་ནས། དུར་ཁྲོད་ཆེན་པོའི་གནས་བརྒྱད་ཅེས་
པ་ནས། སངས་རྒྱས་བསྟན་པ་གཉན་པོ་སྲུངས། །ཞེས་པའི་བར་མཆོད་འཕྲེང་སོང་ནས། ལྷ་མཆོག་མཧཱ་
ཀཱ་ལ་མཐུ་བོ་ཆེ། ཁྱེད་ལ་མཐུན་པའི་ཞེས་པ་ནས། དག་ཚངས་ཆེན་པོ་མཛད་དུ་གསོལ་གྱི་བར་
བསྐང་བསྟོད་བཤགས་པ་རྣམས་བྱའོ། །དེས་ན་མཆོད་བསྐང་རྒྱས་ཕྱིན་ཆད། རྩིས་མགོ་གསུམ་པོ་དེ་ལོགས་ལོགས་སུ་ཁྲལ་ཏེ་
བྱེད་མི་དགོས། དེ་ཁོ་ན་ལ་ཚང་ངོ༌། །དྲུག་པ་ལིང་ག་སྒྲོལ་བ་ལ། དང་པོར་བསྐུལ་ནི། རྫོགས་པའི་སངས་རྒྱས་གསུང་
དང་ནི། །རྡོ་རྗེ་འཛིན་པ་བདག་ཉིད་ཀྱིས། །ཇི་བཞིན་བསྒོ་བ་བསྒྲུབ་པ་དང༌། །དམ་ཚིག་
ཆེན་པོའི་དམ་མནོས་ལ། །དྲག་པོའི་འཕྲིན་ལས་འདི་སྒྲུབས་ཤིག །ལས་སྦྱོར་འདི་ཡིས་མྱུར་
དུ་སྒྲོལ། །གསོད་ཅིག་སྲོག་རྩ་མྱུར་དུ་ཆོད། །ཐོན་ཅིག་སྙིང་རྩ་མྱུར་དུ་ཐོན། །ཆོད་ཅིག་མགོ་
དང་ཡན་ལག་གཏུབ། །གྲོད་ཅིག་ཁ་དང་པགས་པ་ཁྲོལ། །ཟོ་ཞིག་ཤ་ཁྲག་ཁཱ་རཾ་ཁཱ་ཧི། །མ་
འགྱངས་མྱུར་དུ་ལས་འདི་སྒྲུབས། །དཔལ་ལྡན་མགོན་པོ་ནག་པོ་ཆེ། །རིག་འཛིན་ཀུན་གྱི་
སྲོག་ཤིང་ཆེ། །གཙུག་ལག་ཁང་གི་སྲུང་མ་ཆེ། །བདུད་དཔུང་འཇོམས་པའི་དམག་དཔུང་ཆེ། །
དམ་ཉམས་དགྲ་བོའི་གཤེད་མ་ཆེ། །དུག་གསུམ་ནད་ཀྱི་སྨན་པ་ཆེ། །རྣལ་འབྱོར་ཡོངས་
ཀྱི་དགྲ་ལྷ་ཆེ། །བསྟན་པ་བསྲུང་བའི་མཐུ་བོ་ཆེ། །ལུས་བོང་ཆེ་ཞིང་དམ་ཚིག་ཆེ། །བདག་
གིས་བཅོལ་བའི་ལས་འདི་སྒྲུབས། །སངས་རྒྱས་བསྟན་པ་གཉན་པོ་སྲུངས། །བསྟན་ལ་
གནོད་པའི་འབྱུང་པོའི་ཚོགས། །སྲོག་དང་མྱུར་དུ་ཕྲོལ་ལས་ཤོག །རྡོ་རྗེ་བླ་མའི་སྐུ་དགྲ་དང༌། །
བདག་ལ་གནོད་པའི་དགྲ་བོ་རྣམས། །གསོད་ཅིག་ཆོད་ཅིག་སྙིང་ཁྲག་འཐུང༌། །རྒྱོབ་ཅིག་
ཆོམ་ཅིག་ཆིངས་ལ་ཤོག །ཐལ་བ་རྡུལ་དུ་རློག་ལས་ཤོག །རུལ་དུ་ཆུག་ལ་མྱགས་སུ་ཆུག།
སྡང་བ་དགྲ་བོའི་ཡུལ་རྣམས་སུ། །ནད་དང་འཁྲུག་པ་མཚོན་གྱི་ཆར། །རྒྱུན་མི་འཆད་པར་
ཕོབ་ལས་ཤོག །བཅོལ་ལོ་བཅོལ་ལོ་ལས་བཅོལ་ལོ། །བཅོལ་བའི་ལས་ལ་རེལ་མ་བྱེད། །
རྦད་པའི་དུས་ན་རྩལ་མ་ཞན། །བོས་པའི་དུས་ན་སྙན་མ་སྲ། །རྣལ་འབྱོར་བདག་གི་བཀའ་

ལ་ཉོན། །རིག་འཛིན་བདག་གི་བཀའ་འདི་ནི། །དཔལ་ལྡན་ཁྱོད་ལ་རི་བས་ལྕི། །བདག་
གིས་བཀའ་ལ་མ་ཉན་ན། །བདག་ནི་རྡོ་རྗེ་འཆང་ཆེན་གྱི། །དམ་ཚིག་གིས་ནི་རྡོ་རྗེ་ཡིས།
ཁྱོད་ཀྱི་མགོ་བོ་འགས་པར་བྱེད། །དེ་ཕྱིར་དམ་བཅས་མ་སྙེལ་བར། །བཅོལ་བའི་ལས་འདི་
མྱུར་དུ་སྒྲུབས། ཞེས་རོལ་མོ་དྲག་ཏུ་བསྐུལ་ལོ། །བར་དུ་དགུག་འདྲེན་ནི། འབྲུབ་ཁུང་གི་དབུས་སུ་ལིང་ག་བཤམ། འདེབ་
ཁ་གཡས་གཡོན་དུ་བཀོད། ལིང་ག་བསྐྱེད་ཆོག་མ་བྱས་ཀྱང་རུང༌། དགུག་གཞུག་བྱ་སྟེ། གུར་གྱི་མགོན་པོའི་དམར་ཆེན་གཏོར་
མར་བཤད་པ་ཉིད་ལ་འདོར་ལེན་བྱས་པས་ཁྱབ་བོ། །སྔགས་ནི་སྙིང་པོའི་མཐར་ཨཱ་ཀཪྵ་ཡ་ཛཿ ཞེས་བཏགས་པས་
འགྲུབ་བོ། །དེ་ནས་ཕུད་སྣོད་དུ་ཆང་ཕུད་འཐེབ་ཀྱུ་དང་བཅས་པ་བླུགས་ལ། ནམ་མཁའ་མཛོད་ཀྱི་སྔགས་དང་བཅས་ལ་རོལ་
མོ་བྱ། དཀོན་མཆོག་གསུམ་པོ་དགོངས་སུ་གསོལ། །མཁའ་འགྲོ་སྲུང་མ་དགོངས་སུ་གསོལ། །
དམ་ལས་འདས་པའི་སྡིག་ཅན་འདིས། །རྡོ་རྗེ་སློབ་དཔོན་སྐུ་ལ་བསྡོས། །ཐེག་པ་ཆེན་པོ་
སུན་ཡང་ཕྱུང༌། །དཀོན་མཆོག་གསུམ་གྱི་རྟེན་ཡང་བཅོམ། །སངས་རྒྱས་བསྟན་པ་འདི་ཡིས་
བཤིག །གསང་སྔགས་ཆོས་ལ་སྐུར་བ་བཏབ། །སེམས་ཅན་ཡོངས་ལ་འཚེ་བར་བྱས། །རྣལ་
འབྱོར་བདག་ཅག་འཁོར་བཅས་ཀྱི། །དགེ་བའི་བར་ཆད་བརྒྱུད་མར་བྱས། །སྲུང་བའི་ལྷ་
ཚོགས་ཐམས་ཅད་ཀྱིས། །འདི་ཡི་སྲུང་སྐྱོབ་མ་མཛད་པར། །རང་གཤེད་རང་ལ་དབབ་པར་
མཛོད། །རྡོ་རྗེ་འཛིན་པའི་བཀའ་ཐོས་ནས། །འདི་ཡི་སྲུང་སྐྱོབ་ལྷ་རྣམས་དེངས། །ཞེས་གཏོར་ཏེ་
ལིང་ག་ལ་གུ་གུལ་སོགས་རྫས་ཀྱི་དུད་པས་བདུག་ཅིང༌། སྔགས་དྲག་ཏུ་བཟླའོ། །མཐར་བསྒྲལ་ཞིང་བསྟབ་པ་ནི། ཕྱག་མཚན་
བཞི་རིམ་པས་སྤྲོས་ཏེ། དགྲ་བགེགས་ཚར་བཅད་པར་བསམ་ལ། གྲི་གུག་ཐོགས་ཏེ། སྟོབས་ཆེན་ཤུགས་དྲག་
གྲི་གུག་རྣོ། །གདུག་པ་སྒྲོལ་ཕྱིར་དགྲ་ལ་རྒྱོབ། །གཞན་འདྲ་བ་ལས། སྟོབས་འཕྲོག་ནག་པོའི་ཕྱག་
ནས་བསྐྱེད། །ཅེས་འདོན་པ་སྤོ། སྙིང་པོའི་མཐར། ཧ་ན་ཧ་ན་བནྡྷ་བནྡྷ་ད་ཧ་ད་ཧ་པ་ཙ་པ་ཙ་དགྲ་བོ་འདི་
ཞེས་བྱ་བ་མཱ་ར་ཡ་ཧཱུཾ་ཕཊ། ཅེས་ལིང་ག་ལ་གྲི་གུག་འདེབས་ཚུལ་བྱ། དེ་བཞིན་དུ། རྩེ་གསུམ། རལ་གྲི། མདུང་
ཐུང་རྣམས་ལའང་སྦྱར། ཐུན་གཉིས་ཀྱིས་གྲུབ། བསད་སྔགས་འདོན་ཞིང་རོལ་མོའི་སྒྲ་བྱ། འདི་ལ་ཕུར་བུས་འདེབས་པའི་ལག་

ལེན་མི་མཛད་པ་ཤས་ཆེ་མོད། ལིང་སྒྲོལ་གྱི་མཐར་ཐུག་ཕུར་གདབ་ཡིན་པས་བྱས་ན་ལེགས་སོ། །གང་ལྟར་ཡང་དེ་ནས་ལིང་
ག་གཏུབས་ལིང་རོ་རྣམས་གཏོར་ཆེན་ལ་བསྟབ། གཏོར་སྔགས་དྲག་ཏུ་བཟླ། མགོན་པོ་སྤྱི་སྔགས་ཡིན་པས་ཤཱ་ས་ན་ལན་
གསུམ་ཙམ་གྱིས་ཀྱང་ཞལ་དུ་བསྟབ། སངས་རྒྱས་ཀུན་དངོས་རྡོ་རྗེ་སློབ་དཔོན་དང༌། །ཡེ་ཤེས་ཞབས་
སོགས་བརྒྱུད་ལྡན་བླ་མའི་ཚོགས། །ཡི་དམ་དཀྱིལ་འཁོར་ལྷ་ཚོགས་མ་ལུས་པའི། །ཞལ་དུ་
བསྟབ་པོ་ཤ་ཁྲག་ཁཱ་རཾ་ཁཱ་ཧི། །མཐུ་སྟོབས་བསམ་གྱིས་མི་ཁྱབ་དྲག་ཤུལ་ཅན། །སངས་རྒྱས་
སྟོང་གི་བཀའ་ཡི་བྱ་ར་བ། །འཕྲུལ་ལྡན་ནག་པོ་ཞིང་སྐྱོང་སྟོབས་འཕྲོག་གི །ཞལ་དུ་བསྟབ་
པོ་ཤ་ཁྲག་ཁཱ་རཾ་ཁཱ་ཧི། །དགྲ་བོའི་མདངས་དང་གཟི་བརྗིད་ཞལ་དུ་བསྟབ། །འགལ་བྱེད་
བླ་ཚེ་བཅུད་རྣམས་ཞལ་དུ་བསྟབ། །གནོད་བྱེད་སྟོབས་དང་སྲོག་དབུགས་ཞལ་དུ་བསྟབ། །
ལུས་ངག་འབྱུང་བཞིའི་དྭངས་མ་ཞལ་དུ་བསྟབ། །དཔལ་ལྡན་ཁྱོད་ཀྱི་གཟི་བརྗིད་རྒྱས་པར་
གྱུར། །སྐུའི་སྟོབས་དང་གསུང་གི་ནུས་པ་དང༌། །འཕྲིན་ལས་མཐུ་རྩལ་ཐམས་ཅད་རྒྱས་པར་
ཤོག །རྒྱས་ཤིང་དམ་ལས་མ་མདའ་ལས་ཀུན་སྒྲུབས། །ཡུམ་ཆེན་གཡུང་མོ་ནག་མོའི་ཞལ་
དུ་བསྟབ། །ལས་མཛད་གཏུམ་མོ་ཁྲོས་པའི་ཞལ་དུ་བསྟབ། །ཟ་བྱེད་སྲིན་མོ་ཆེན་མོའི་ཞལ་
དུ་བསྟབ། །གསོད་བྱེད་སིང་ག་གླིང་མའི་ཞལ་དུ་བསྟབ། །སྲིང་གཅིག་ཨེ་ཀ་ཙ་ཏིའི་ཞལ་
དུ་བསྟབ། །དབྱིངས་ཀྱི་མ་མོའི་ཚོགས་ཀྱི་ཞལ་དུ་བསྟབ། །སྒྲོལ་གྱིང་བཤན་པ་ལྔ་ཡི་ཞལ་
དུ་བསྟབ། །བདུད་གཅོད་གྱིང་པོ་རྣམས་ཀྱི་ཞལ་དུ་བསྟབ། །བདུད་འདུལ་དམག་ཚོགས་
རྣམས་ཀྱི་ཞལ་དུ་བསྟབ། །དམག་དཔོན་གཤིན་རྗེ་ཁྲོ་ཆེའི་ཞལ་དུ་བསྟབ། །འཁོར་གྱི་ཞིང་
སྐྱོང་རྣམས་ཀྱི་ཞལ་དུ་བསྟབ། །དྲེགས་པ་སྡེ་བརྒྱད་རྣམས་ཀྱི་ཞལ་དུ་བསྟབ། །ཡུལ་ལྷ་གཞི་
བདག་རྣམས་ཀྱི་ཞལ་དུ་བསྟབ། །དཀར་ཕྱོགས་སྐྱོང་བ་རྣམས་ཀྱི་ཞལ་དུ་བསྟབ། །ཞལ་དུ་
བསྟབ་པོ་གཟི་བརྗིད་རྒྱས་པར་ཤོག །དགྱེས་ཤིང་དམ་ལས་མ་འདའ་འཕྲིན་ལས་སྒྲུབས། །
བདུན་པ་ལས་བཅོལ་གྱི་སྔོན་འགྲོའི་བསྟོད་པ་ནི། ཧཱུཾ་རྒྱལ་བ་ཀུན་གྱི་དྲག་པོའི་འཕྲིན་ལས་པ། །རྔམ་

བརྗིད་ཁྲོས་པ་ཆར་སྤྲིན་ལྟ་བུའི་མདོག །སྲིད་གསུམ་དྲེགས་ལྡན་ཡོངས་ཀྱི་གཙོར་གྱུར་པ། །
གཏུམ་པོ་གཟི་ལྡན་དབང་ཕྱུག་ཁྱོད་ལ་བསྟོད། །གང་ཐུགས་སྤྲོས་པ་མ་ལུས་ཉེར་ཞི་ཡང༌། །
མ་རུངས་གདུག་པ་འདུལ་ཕྱིར་དྲག་པོའི་སྐུ། །ཞལ་བཞི་གདངས་པས་ཁམས་གསུམ་ཟ་
བར་ནུས། །རབ་འཇིགས་རྣོ་ངར་མཆེ་བ་གཙིགས་ལ་བསྟོད། །གློག་འཕྲེང་ལྟ་བུར་གཡོ་
བའི་ལྗགས་འགྲིལ་ཞིང༌། །དབུ་སྐྲ་སྨིན་མ་མེ་ལྕེ་ལྟར་འབར་བ། །སྡང་མིག་གཡོ་བའི་སྤྱན་
གསུམ་བགྲད་པ་ལས། །དུས་མཐའི་མེ་འོད་འཕྲོ་བ་ཁྱོད་ལ་བསྟོད། །སྦོམ་ཐུང་རགས་པའི་
ཕྱག་བཞི་གཡས་གཉིས་ཀྱིས། །དམ་ཉམས་རྡུལ་དུ་རློག་པའི་མཚོན་ཆ་བསྣམས། །གཡོན་
གཉིས་དང་པོ་ཐོད་པ་ཁྲག་བཀང་དང༌། །འོག་མ་རུས་འཕྲེང་འཆང་བ༴ ལས་བཞི་སྩོལ་བའི་
བུམ་པ་མཆན་ཁུང་གཡོན། །བྱིས་པའི་གཟུགས་ཅན་མ་མཆུ་འཕྱང་བ་པོ། །ཞབས་གཉིས་
བསྐྱོད་པས་ས་གསུམ་འགེམས་པར་བྱེད།སྟག་ལྤགས་ཤམ་ཐབས་བཀྲ་བ༴ སྐུ་ལ་རུས་རྒྱན་
དྲིལ་བུ་ཚངས་སྐུད་དང༌། །དུག་སྤྲུལ་ཤིན་ཏུ་འཇིགས་པས་སྐུ་བརྒྱན་ཞིང༌། །འཇིགས་རུང་
ཐོད་སྐམ་ལྔ་ཡི་དབུ་རྒྱན་དང༌། །ཐོད་རློན་དོ་ཤལ་འཕྱང་བ་ཁྱོད༴ རབ་བརྗིད་ཞལ་ནས་ཧ་
ཧའི་གད་རྒྱངས་དང༌། ཧཱུཾ་ཧཱུཾ་ཀྵིཾ་ཀྵིཾ་དྲག་པོའི་ང་རོ་ཅན། །བསྐལ་པའི་མེ་དཔུང་འབར་བའི་
ཀློང་དཀྱིལ་ན། །རྣམ་འགྱུར་དུ་མ་ལྡན་པ་ཁྱོད་ལ་༴ དཔའ་བོ་ཆེན་པོ་དེ་ཉིད་དགྱེས་བྱེད་ཡུམ། །
གཡུང་མོ་གཏུམ་མོ་སྲིན་མོ་སེང་གྷ་ལི། །ནག་ལྗང་དམར་སེར་འཇིགས་པའི་གཟུགས་འཆང་
བ། །ལས་བཞིའི་དབང་མཛད་སྲིང་མོ་བཞི་ལ་བསྟོད། །གང་གི་བཀའ་ཉན་མཐུ་རྩལ་རྨད་
བྱུང་བས། །སྲོག་གཅོད་ལས་ཀྱི་བཤན་པ་ཉི་ཤུ་གཅིག །བསྟན་ལ་གནོད་པའི་དགྲ་བགེགས་
གསོད་ལ་དཔའ། །རབ་གཏུམ་གཟི་བྱིན་ལྡན་པ་རྣམས་ལ་བསྟོད། །ལོག་འདྲེན་ཡོངས་ཀྱི་
སྲོག་འཕྲོག་མ་རུངས་གཟུགས། །མཚོན་རྣོན་དུ་མ་ཐོགས་ཤིང་རབ་ཁྲོ་བ། །ཉི་ཁྲི་ཆིག་སྟོང་
དྲུག་བརྒྱའི་དམག་དཔུང་གིས། །རྣམ་འཕྲུལ་གར་གྱི་རོལ་བ་རྣམས་ལ་བསྟོད། །ཡང་འཁོར་

འཇིག་རྟེན་དྲེགས་པ་ལྷ་ཚོགས་རྣམས། །རང་རང་འཁོར་ཚོགས་དུ་མས་ཡོངས་བསྐོར་ཞིང༌། །
དམ་ཚིག་ཅན་ལ་བུ་བཞིན་སྐྱོང་བ་དང༌། །གནོད་བྱེད་དགྲ་བགེགས་ཚར་གཅོད་རྣམས་ལ་
བསྟོད། །གཞན་ཡང་དཀར་པོའི་ལས་ལ་མངོན་དགའ་བའི། །དྲེགས་པ་ཆེན་པོ་སྡེ་བརྒྱད་ལྷ་
ཚོགས་རྣམས། །གསོད་བྱེད་མཚོན་ཆ་སྣ་ཚོགས་ལག་ཏུ་ཐོགས། །མི་སྲུན་ཚར་གཅོད་རྣམས་
ལ༴ ཏིང་འཛིན་སྔགས་དང་ཕྱག་རྒྱས་བྱིན་རླབས་པའི། །ཕྱི་ནང་གསང་བའི་མཆོད་སྤྲིན་
མཐའ་ཡས་ཀྱིས། །ལྷ་མཆོག་རྣམས་ལ་མངོན་པར་མཆོད་བྱེད་ན། །དངོས་གྲུབ་མ་ལུས་ཇི་
བཞིན་སྩལ་དུ་གསོལ། །གང་ཡང་བདག་གི་སྤྱི་དང་ཁྱད་པར་གྱི། །དམ་ཚིག་ཉམས་ཆགས་
འགལ་འཁྲུལ་ལ་སོགས་པའི། །ཉེས་པ་མ་ལུས་སྙིང་ནས་བཤགས་བགྱིད་ན། །ཐུགས་བརྩེ་
ལྡན་པས་བཟོད་པར་བཞེས་སུ་གསོལ། །གནས་སྐབས་ཀུན་ཏུ་བདག་ཅག་འཁོར་བཅས་
ལ། །མི་མཐུན་རྐྱེན་གྱི་རྣམ་པ་མ་ལུས་པ། །དཔལ་མགོན་འཁོར་དང་བཅས་པས་ཞི་མཛད་
ཅིང༌། །མཐུན་རྐྱེན་བསམ་དོན་ཆོས་བཞིན་འགྲུབ་མཛད་གསོལ། ཁྱད་པར་རྒྱལ་བའི་བསྟན་
ལ་གནོད་པ་དང༌། །དཔལ་ལྡན་བླ་མའི་སྐུ་ལ་མཐོ་འཚམས་ཤིང༌། །རྣལ་འབྱོར་བདག་ལ་
གནོད་བྱེད་དགྲ་བགེགས་རྣམས། །རྡུལ་ཕྲན་ཙམ་ཡང་མེད་པའི་འཕྲིན་ལས་མཛོད། །ཅེས་པ་
བསྟོད་གསོལ་ཞེས་པའོ། །
བརྒྱད་པ་དྲག་ཏུ་བསྐུལ་བ་ནི། བླ་མ་གཉན་ལོ་ཙཱ་བ་མངའ་རིས་རྩད་པོ་དང་མཁོན་པའི་ཚེ་མཛད་པར་གྲགས་པའི་བསྐུལ་
བ་རྒྱས་བསྡུས་འདྲ་མིན་གཉིས་ཡོད་པ་ལས། ཉུང་བ་འདི་བྱེད་དོ། །དེ་ཡང༌། ཧཱུཾ་དཔལ་ལྡན་མགོན་པོ་མཧཱ་ཀཱ་ལ་ཡ། །
སངས་རྒྱས་སྟོང་གི་བསྟན་པ་སྲུང་བ་པོ། དཀོན་མཆོག་གསུམ་གྱི་དབུ་འཕང་སྟོད་པ་པོ། །བླ་
མ་དམ་པའི་སྐུ་དགྲ་འདུལ་བ་པོ། །དམ་ཚིག་ཅན་གྱི་འཕྲིན་ལས་སྒྲུབ་པ་པོ། །རང་གི་ཁས་
བླངས་དམ་བཅས་སྐྱོང་བ་པོ། །རིག་འཛིན་རྣམས་ཀྱི་སྲོག་ཤིང་དམ་པ་པོ། །དམ་ཚིག་ཅན་གྱི་
སྐུ་ལ་ཕྱག་འཚལ་ལོ། །ཧཱུཾ་ལྷ་ཆེན་ནག་པོའི་ལས་བྱེད་ཕོ་ཉ་ནི། །སངས་རྒྱས་བསྟན་པ་གཉན་

པོ་སྲུང་བའི་ཕྱིར། །རྡོ་རྗེ་ནག་པོ་མཐུ་དང་རྩལ་མ་ཆུང༌། །ཚངས་པའི་གཙུག་ཐག་གཉན་པོ་
གཅོད་པའི་ཚེ། །རྡོ་རྗེ་ནག་པོ༴ ཚེ་སྲོག་བཅད་ནས་ཀླད་ཁྲག་དཀྲུག་པའི་ཚེ། །རྡོ་རྗེ་ནག་པོ༴ 
ཁོང་ཁྲག་དམར་པོ་ཧུབ་ཀྱིས་འདེབས་པའི་ཚེ། །རྡོ་རྗེ་ནག་པོ༴ བབ་གཞི་བླ་རུས་དྲལ་ནས་ཟ་
བའི་ཚེ། །རྡོ་རྗེ་ནག་པོ༴ རྐང་ལག་མགོ་གསུམ་སོ་སོར་ཕྲལ་བའི་ཚེ། །རྡོ་རྗེ་ནག་པོ༴ བསྟན་
པའི་སྤྱི་དགྲ་རྩད་ནས་གཅོད་པའི་ཚེ། །རྡོ་རྗེ་ནག་པོ༴ དམ་ཉམས་སྡིག་ཅན་དགྲ་ལ་རྦད་
པའི་ཚེ། ཁྲག་མཐུང་ནག་པོ་མཐུ་དང་རྩལ་མ་ཆུང༌། །ལས་མཁན་ཡུམ་བཞི་དགྲ་བོའི་ཤ་ལ་
ཟོ། །ཕྱོགས་སྐྱོང་བཅུ་ནི་ནམ་མཁའི་སྤྲིན་ལྟར་སྟིབས། །རྒྱལ་ཆེན་བཞི་ཡི་རུ་མཚོན་པུར་རུ་
རུ། །དཔལ་མགོན་བདུན་བཅུའི་འབོད་སྒྲ་དིར་རི་རི། ཁྲག་འཐུང་སྟོང་གི་ཚོགས་ནི་ཆེམས་
སེ་ཆེམ། །ཞིང་སྐྱོང་སྟོང་གི་ཚོགས་ནི་ཕུངས་སེ་ཕུང༌། །ཞུབ་ཆེན་སྟོང་གི་ཚོགས་ནི་ཤར་ར་ར། །
མཁའ་འགྲོ་སྟོང་གི་སྒྲ་སྐད་ངར་ར་ར། །དམ་ཅན་སྟོང་གི་ཚོགས་ནི་ཟངས་སེ་ཟང༌། །བཀའ་
སྲུང་སྟོང་གི་ཚོགས་ནི་ཀྵིཾ་ཀྵིཾ་ཀྵིཾ། །བདུད་དང་སྲིན་པོའི་དུང་འབུད་རུམས་སེ་རུམ། །སྟག་
སྤྱང་སེང་གེའི་ངུར་སྒྲ་འུར་རུ་རུ། །བཤང་དང་ཀང་ཀ་བྱ་ཚོགས་ཕུངས་སེ་ཕུང༌། །བྱ་ནག་ཁ་
གདངས་མང་པོ་ཐིབས་སེ་ཐིབ། །ལྕེ་སྤྱང་མང་པོའི་རྐན་སྡེབས་དིར་རི་རི། །མི་ནག་གིང་
གི་འོ་དོད་ལྷངས་སེ་ལྷང༌། །མོན་མོའི་གླུ་ལེན་མང་པོ་ཀྱུར་རུ་རུ། །རྒྱ་གར་མང་པོའི་བྲོ་རྡུང་
ཆེམས་སེ་ཆེམ། །བཤན་པ་ནག་པོའི་གྲི་སྐོར་ལིངས་སེ་ལིངས༌། །མི་ནག་ཞགས་ཐོགས་མང་
པོ་ཁྲབས་སེ་ཁྲབ། །མི་ནག་རྔ་ཐོགས་མང་པོ་ཁྲིགས་སེ་ཁྲིག །མི་ནག་མཚོན་ཐོགས་མང་
པོ་ཟིངས་སེ་ཟིང༌། །མཆུ་སྡེར་རྣོན་པོ་རྣམས་ནི་ཐིབས་སེ་ཐིབ། །མ་མོའི་ཟོར་འཕེན་མང་པོ་
ཤར་ར་ར། །སྔགས་པ་ཕུར་ཐོགས་མང་པོ་རོངས་སེ་རོང༌། །ནག་པོའི་དམག་ཚོགས་མང་པོ་
ཉེར་རེ་རེ། །བསྐུལ་ལོ་བོས་སོ་མཧཱ་ཀཱ་ལའི་ཚོགས། །ཐུབ་པས་སྔགས་པའི་དམ་ཅན་ལས་
ལ་བྷྱོཿ དྲག་ཤུལ་སྤྱོད་པའི་ཆ་བྱད་ལས་ལ་བྷྱོཿ སྨོད་པ་ངན་སྔགས་མཚོན་ཆ༴ སྨྲ་བ་དུག་གི་

ཁ་རླངས༴ མུ་སྟེགས་འདམ་བུའི་གླང་ཆེན༴ སྲིན་པོ་ཕོ་ཉ་ཞིང་སྐྱོང་༴ དགྲ་བགེགས་གཤེད་
པོ་ཁྲག་འཐུང་༴ ཆོས་བྱེད་སྲུང་མ་ནག་པོ༴ སྙིང་རིང་བཤན་པ་ཁྲག་འཐུང་༴ མནའ་བཟན་
གཤེད་པོ་ནག་པོ༴ ངན་བྱེད་གཉན་པོ་ཁྲག་འཐུང་༴ རྣལ་འབྱོར་དགྲ་ལྷ་ནག་མོ༴ ནག་པོ་སྟོང་
གི་ཚོགས་རྣམས༴ མ་མོ་བྱེ་བའི་ཚོགས་རྣམས༴ བདུད་དང་སྲིན་པོའི་ཚོགས་རྣམས༴ ལས་ཀྱི་
བཤན་པ་ཉེར་གཅིག་ལས་ལ་བྷྱོཿ བདག་ལ་སྡང་བའི་དམ་ཉམས་སྡིག་ཅན་འདི། །རྒྱོབ་ཅིག་
སྲེགས་ཤིག་ཚོས་ཤིག་ཞལ་དུ་གསོལ། །ཐུལ་ཞིག་བཟུང་ཞིག་ཆིངས་ཤིག་དམ་པོར་སྡོམས། །
ལོ་དང་ཟླ་བར་བཞག་པའི་སྐབས་མེད་པས། ཁུག་ཅིག་སྡོམས་ཤིག་ཆིངས་ཤིག་རྣམ་པར་
གཏོར། །ཞག་དང་ཟ་མར་མ་བཞག་མྱུར་དུ་སྒྲོལ། །ཕྱེ་ཞིག་བསྐྲོད་ཅིག་གནོན་ཅིག་རྨུགས་
པར་གྱིས། །ཐུལ་ཅིག་ཆོམས་ཤིག་རེངས་ཤིག་རྣམ་པར་གཤིག །སྐུ་གསུང་ཐུགས་ཀྱིས་
གཏད་ལ་མ་གཡེལ་ཅིག །གསོད་ཅིག་ཆོད་ཅིག་སྲོག་རྩ་མྱུར་དུ་ཆོད། །དགྲ་བགེགས་རྡུལ་
ཕྲན་ཙམ་ཡང་མེད་པར་མཛོད། །ཤ་ཆེན་ཁྲག་ལ་རོལ་ཅིག་ཧུབ་ཀྱིས་དྲོངས། །མ་ཐོགས་མྱུར་
དུ་སྒྲོལ་ཅིག་གཏུབས་ལ་གསོལ། །བཅོལ་བའི་ལས་རྣམས་མཛོད་ཅིག་ས་མཱ་ཡ། ཁྲག་འཐུང་
རྒྱལ་པོ་འཁོར་དང་བཅས་པ་རྣམས། །བསྟེན་པའི་ཚེ་ན་ཆོས་སྐྱོང་རྒྱང་མ་རིང༌། །བསྟན་པའི་
སྤྱི་དགྲ་ཡལ་བར་མ་བོར་ཞིག །བོས་པའི་ཚེ་ན་མགོན་པོ་སྙན་མ་སྲ། །བླ་མའི་སྐུ་དགྲ་ཡལ་
བར་མ་བཏང་ཅིག །གཡབས་པའི་ཚེ་ན་མགོན་པོ་སྤྱན་མ་བཏུལ། །ཆོས་ཀྱི་སྒྲ་འདི་ཡལ་བར་
མ་བཏང་ཅིག །རྦད་པའི་དུས་ན་དམ་ཅན་མཐུ་མ་ཆུང༌། །རྣལ་འབྱོར་དགྲ་འདི་ཡལ་བར་མ་
བཏང་ཅིག །མདོར་ན་རིག་འཛིན་རྣལ་འབྱོར་བདག་ཅག་གིས། ཁྱོད་ལ་ཡང་ཡང་བསྐུལ་
ཀྱང་དགོས་པ་མེད། །བསྒྲལ་བའི་ཞིང་བཅུ་ཚང་བའི་སྡིག་ཅན་འདི། །མ་ཐོགས་མྱུར་དུ་སྒྲོལ་
བའི་དུས་ལ་བབ། །ཅེས་སྐུལ་འདི་སྐབས་ཐམས་ཅད་ལངས་ཏེ་བྱེད། དེ་ནས་སྟན་ལ་འདུག་སྟེ་སྔགས་རིང་ཇི་ལྟར་འོས་
པ་བཟླའོ། །

དགུ་པ་གསོལ་ཀ་ནི། ཧཱུཾ་མགོན་པོའི་མཚན་གསོལ་དཔལ་ལྡན་ནག་པོ་ཆེ། །རྒྱལ་བའི་བསྟན་
སྲུང་བཀའི་ཕྱག་བརྙན་མཆོག །གདུག་པ་ཚར་གཅོད་དྲག་ཤུལ་མཐུ་རྩལ་ཆེ། །བདུད་འདུལ་
དཔའ་བོ་བདག་ལ་དགོངས་སུ་གསོལ། །འདོད་ཡོན་རྒྱ་ཆེའི་གཏོར་མ་རྒྱ་མཚོ་དང༌། །ལོངས་
སྤྱོད་སྣ་ཚོགས་ཞལ་ཟས་མཆོད་པ་འདི། །དཔལ་ལྡན་ནག་པོ་ཆེན་པོའི་ཞལ་དུ་འབུལ། །
དགྱེས་པའི་ཚུལ་གྱིས་མཆོད་གཏོར་འདི་བཞེས་ལ། །སྔོན་གྱི་ཐུགས་དམ་གཉན་པོ་ཉེར་
དགོངས་ཏེ། །རྣལ་འབྱོར་བདག་ཅག་འཁོར་དང་བཅས་པ་ཡི། །མི་མཐུན་ནོད་པའི་རྐྱེན་
རྣམས་ཞི་བ་དང༌། །འདོད་པའི་དོན་རྣམས་འགྲུབ་པར་མཛད་དུ་གསོལ། །གཏོར་མ་ལ་སྨན་ཕུད་དང་
རཀྟ་སྒྲེངས། ཟས་སྣ་སྣ་ཚོགས་ཀྱིས་གཏོར་མ་དང་པོ་དེ། ཤར་དུ་རིམ་པས་བླུགས་ཏེ། གཏོར་སྔགས་ཤུགས་ཕྱུང་ལ་ལན་གསུམ་
བརྗོད། མཐར། ཧོཿ དཔལ་མགོན་པོ་ནག་པོ་དུག་གསུམ་གྱི་སྨན་པ། རིག་འཛིན་ཡོངས་ཀྱི་སྲོག་
ཤིང་རྣལ་འབྱོར་གྱི་དགྲ་ལྷ། བདུད་འདུལ་གྱི་དབང་ཕྱུག །མནའ་བཟན་གྱི་གཤེད་མ། དམ་
ཉམས་ཀྱི་སྲོག་གཅོད། དགྲ་བགེགས་འདུལ་བའི་དཔའ་བོ། བསྟན་སྲུངས་ཀྱི་མངའ་བདག་
ཆེན་པོ། འཁོར་ཕོ་ཉ་ལས་མཁན་གཡོག་འཁོར་གྲངས་ལས་འདས་ཤིང་བརྗོད་དུ་མི་ལང་བ་
རྣམས་ཀྱི་ཞལ་དུ་འབུལ་ལོ། །གསོལ་ལོ། །མཆོད་དོ། །མགྲོན་ནོ། །མཆོད་པ་དམ་པ་བཞེས་
སུ་གསོལ། དམ་རྫས་བདུད་རྩི་འབར་བ་འདི་བཞེས་ལ། བདག་ཅག་དཔོན་སློབ་ཡོན་མཆོད་
འཁོར་དང་བཅས་པ་རྣམས་ཀྱི་ནད་དང་གནོད་པ་ཐམས་ཅད་ཞི་བར་མཛད་དུ་གསོལ། ཚེ་
དང་བསོད་ནམས་དཔལ་འབྱོར་ཐམས་ཅད་རྒྱས་པར་མཛད་དུ་གསོལ། མི་དང་མི་མ་ཡིན་
པའི་འགྲོ་བ་ཐམས་ཅད་དབང་དུ་བསྡུ་བར་མཛད་དུ་གསོལ། བར་དུ་གཅོད་པ་ཐམས་ཅད་
ཐལ་བ་རྡུལ་དུ་རླག་པར་མཛད་དུ་གསོལ། སངས་རྒྱས་ཀྱི་བསྟན་པ་སྲུངས་ཤིག །དཀོན་
མཆོག་གི་དབུ་འཕང་བསྟོད་ཅིག །དམ་ཆོས་མི་ནུབ་པའི་རྒྱལ་མཚན་ཕྱོར་ཞིག །བསམ་པ་
ཐམས་ཅད་སྒྲུབས། རེ་བ་ཐམས་ཅད་སྐོངས། སྙན་པའི་གྲགས་པས་ཕྱོགས་ཐམས་ཅད་ཁྱབ་

པར་མཛོད། ཁྱད་པར་དུ་ཡང་དེང་དྲག་པོའི་འཕྲིན་ལས་མངོན་པར་ཞུ་བ་ལགས་ཀྱི། བསྟན་
པ་ལ་སྡང་བའི་དགྲ་བགེགས་ལོག་འདྲེན་བྱད་མ་འདི་དག །སྐད་ཅིག་ཉིད་ལ་བསད་པ་དང༌།
བསྐྲད་པ་དང༌། དབྱེ་བ་དང༌། རེངས་པ་དང༌། བཅིངས་པའི་སྒོ་དུ་མ་ནས་འཁོར་དང་བཅས་
པ་དང༌། གྲོགས་དག་བཅས་པ་དང༌། སྲུང་སྐྱོབ་དང་བཅས་པ་ཐམས་ཅད་ཐལ་བ་རྡུལ་དུ་
རློག་པའི་འཕྲིན་ལས་མཛོད་ཅིག །ཅེས་པའི་མཐར། བསད་སྔགས་རིང་ཐུང་གང་རུང་ཞིག་ཚར་གཅིག་གམ་གསུམ་
བརྗོད། དེ་ཁོ་ནའི་རིམ་པས། སླར་ཡང༌། ཧཱུཾ་མགོན་པོ་མཚན་གསོལ་ཞེས་མན་ཆད། བསད་སྔགས་ཀྱི་བར་གསོལ་ཀ་
ལས་བཅོལ་བསྐུལ་བ་འདི་ཚར་ལྔ་བྱ་སྟེ། གཏོར་ཆེན་གྱི་ལྷོ་དང༌། ནུབ་དང༌། བྱང་ལ་རེ་རེ་དང༌། མཚམས་བཞི་ལ་གཅིག་རྣམས་
སོ། །
དེ་ནས་བཅུ་པ་ཟོར་འཕང་བ་ནི། འཕྱར་དར་ནག་པོ་དང༌། དམ་རྫས་ཀྱི་དུད་པ་དང༌། གསེར་སྐྱེམས་སོགས་ཀྱིས་སྣ་
དྲངས་ཏེ། སྤྲོས་པ་ལ་དགའ་ན་ཕོ་ཉ་ལས་མཁན་གྱི་ཆ་བྱད་འཛིན་པའི། དྲག་པོའི་རོལ་རྩེད་ཅི་རིགས་པ་དང་བཅས་ཤིང༌། གོ་
མཚོན་ཐོགས་པས་ཀྱང་མཐའ་བསྐོར། སློབ་དཔོན་འཁོར་བཅས་རོལ་མོ་བ་དང་བཅས་པས་རྟིང་མནན་ནས་འོངས་ཏེ། གཏོར་
ཆེན་སྟེགས་མཐོ་བ་ལ་བཞག །ཟོར་སྣ་རྣམས་དང༌། ཐུན་རྣམས་ཀྱང་བཤམས། སྐབས་འདིར་གཟུ་དཔང་འཛུགས་ཏེ། ཧཱུཾ་
སྲིད་པའི་རྩེ་མོ་མན་ཆོད་ནས། །དམྱལ་བ་ན་རག་ཡན་ཆོད་དུ། །གཟུ་དང་དཔང་ལ་དཀོན་
མཆོག་བཞུགས། །ཡི་དམ་ཆོས་སྐྱོང་དཔང་མཛོད་ཅིག །ཞལ་བཞི་ཡབ་ཡུམ་དཔང་མཛོད་
ཅིག །ཚངས་པ་བརྒྱ་སྦྱིན༴ གཟའ་དང་རྒྱུ་སྐར༴ དབང་ཆེན་ཁྱབ་འཇུག༴ ལྷ་སྲིན་སྡེ་བརྒྱད༴ 
ཡ་བདུན་རྒྱལ་པོ་མན་ཆད་ནས། །འཆིང་བྱེད་ཞགས་ཐོགས་ཡན་ཆོད་དུ། །དོ་ནུབ་གཟུ་
དང་དཔང་མཛོད་ཅིག །སྐྱེས་བུ་ཀླུ་བཙན་མན་ཆད་ནས། །དྲག་དམར་བཙན་རྒོད་ཡན་ཆོད་
དུ། །དོ་ནུབ༴ སྲིད་པའི་རྒྱལ་མོ་མན་ཆད་ནས། །འགོང་པོ་སྤུན་དགུ་ཡན་ཆོད་དུ། །དོ་ནུབ༴ 
དབྱིངས་ཕྱུག་རྒྱལ་མོ་མན་ཆད་ནས། །དམ་སྲི་ཕོ་མོ་ཡན་ཆོད་དུ། །དོ་ནུབ༴ ཞལ་ལྕེ་ལྷ་འདྲེ་
ཡོངས་ཀྱིས་ཆོད། ཁ་སྨྲ་སྲུང་མ་གཉན་གྱིས་ཐོབ། །ང་ཡིས་མ་ཉེས་འདི་ཡིས་ཉེས། །དམ་ལ་

འདས་པའི་སྡིག་ཅན་འདི། །བསྟན་པ་བཤིག་ཅིང་དཀོན་མཆོག་སྨོད། །སྲུང་མ་ཁྱོད་ལ་སྙད་
བཙུགས་སོ། །སྔགས་འཆང་བདག་ལ་དོ་ཡང་བདོས། །རྒྱལ་ཁམས་ཕུང་བར་འདིས་ཡིས་
བྱས། །མཁའ་འགྲོ་སྲུང་མ་ར་མདའ་ལོག །སྡང་བྱེད་དགྲ་བོ་དམ་ཉམས་འདིའི། །གནམ་གྱི་
འཇུ་ཐག་སྐྱ་བོ་ཆོད། །ས་ཡི་བརྟེན་ཕུར་ནག་པོ་ཕུད། །ལས་ཀྱིས་རླུང་གིས་རྒྱབ་ནས་ཕུལ། །
འཇིགས་པའི་མུན་པས་མདུན་ནས་གསུས། ཁོད་པའི་ནང་ནས་སྙིང་བྱུང་ཅིག །དཔྲལ་བའི་
དབྱིངས་ནས་མིག་བྲུས་ཤིག །ལྟག་པའི་ཕྱོགས་ནས་བདུད་ཆོད་ཅིག །ལོ་དང་ཟླ་བར་མ་
བཞག་ཅིག །མྱུར་བར་ཁུག་ལ་རིངས་པར་སྒྲོལ། །ཅེས་པའོ། །དེ་རྗེས་གསེར་སྐྱེམས་དང༌། ཟོར་ལམ་དབྱེ་
བ་སོགས་སྤྱི་དང་མཐུན་པར་བྱ། སྤྲོ་ན་སླར་ཡང༌། དཔལ་ལྡན་མགོན་པོ་མཧཱ་ཀཱ་ཡ། །སོགས་ཀྱིས་ཀྱང་བསྐུལ་ལོ། །
མཐར། དཔལ་ལྡན་རྡོ་རྗེ་འཆང་གི་བཀའ་ཉན་པ། །དུས་གསུམ་སངས་རྒྱས་ཀུན་གྱི་ཐུགས་
སྤྲུལ་པ། །གཏུམ་པོ་ཁྲག་འཐུང་སྐྱེ་འགྲོའི་སྲོག་གི་བདག །ཞིང་སྐྱོང་ནག་པོ་ཆེན་པོ་ལས་ལ་
ཡ། ཁྱོད་ཀྱི་འཕྲིན་ལས་བསམ་གྱིས་མི་ཁྱབ་ཏེ། །གང་འདུལ་སྤྲུལ་པ་མ་ཐོགས་ཅིར་ཡང་
སྟོན། །བདུད་དཔུང་དགྲ་བགེགས་འདུལ་བར་ཆས་པའི་ཚེ། །མཁའ་ལ་མི་བཟད་སྤྲིན་རུམ་
དམར་ནག་འཁྲིགས། །རྡོ་རྗེའི་ཐོགས་དང་སེར་ཆེན་ཕྱོགས་བཅུར་འབབ། །འུར་འུར་སྒྲ་
ཡིས་རི་བོའི་ཚོགས་རྣམས་བསྒྱེལ། །ཕྱོགས་མཚམས་ཐམས་ཅད་མེ་འབར་ཁྲོ་ཆུ་འབབ། །ས་
གཞི་སྡིག་སྦྲུལ་སྲོག་ཆགས་གདུག་པས་ཁྱབ། །སྟག་སེང་གཅན་གྱི་ཚོགས་རྣམས་ལང་ལོང་
རྒྱུ། །གསོད་བྱེད་སྲིན་པོའི་ཚོགས་ཀྱིས་ས་སྟེང་ཁྱབ། ཁྲག་འཐུང་མ་མོའི་ཚོགས་ཀྱིས་བར་
སྣང་ཁེངས། །ཉི་ཟླ་གཟའ་སྐར་ཁྲོས་པས་མཁའ་དབྱིངས་ཁྱབ། །མཚོན་ཆའི་བུ་ཡུག་ཕྱོགས་
བཅུར་བུན་ནུ་ནུ། །དགྲ་ཚོགས་ད་ལྟ་འཇོམས་པའི་དུས་ལ་བབ། །བསྟན་པ་འཇིག་པའི་དགྲ་
བོ་འདི། །རིངས་པར་སོང་ལ་དྲག་ཏུ་དེད། །མྱུར་བར་སོང་ལ་དམ་དུ་ཆིངས། །མགྱོགས་པར་
ཁུག་ལ་ངེས་པར་གསོད། །གྲི་གུག་འབར་བས་དགྲ་སྲོག་ཆོད། །རལ་གྲི་འབར་བས་ཡན་

ལག་གཏུབས། །མདུང་ཐུང་འབར་བར་ལུས་ཀུན་ཕུག །རྩེ་གསུམ་འབར་བས་སྒོ་གསུམ་
དྲོལ། །ནག་པོ་ཆེན་པོ་སྐུ་བསྐྱོད་ཅིག །ཞིང་སྐྱོང་ཆེན་པོ་རྩལ་མ་ཞན། །སྟོབས་འཕྲོག་ནག་
པོ་མཐུ་མ་ཆུང༌། །ཞལ་གདངས་དྲག་པོའི་བཤུགས་པ་འཚེར། །གཡུང་མོ་ནག་མོ་དགྲ་ལ་ཡ། །
གད་རྒྱངས་ཆེན་པོས་དགྲ་སྙིང་འགེམས། །མི་སྲུན་གཏུམ་མོ་དགྲ་ལ་ཡ། །ཁྲག་རྒྱུན་གསོལ་
བས་མྱོས་པ་མོ། །སྲིན་མོ་འཇིགས་རུང་དགྲ་ལ་ཡ། །སྐྱེ་གནས་ནད་ཡམས་ན་བུན་མཐུལ། །
སིང་ག་གླིང་མ་དགྲ་ལ་བྷྱོཿ །དམ་ཉམས་དགྲ་ལ་སྨྱོ་འབོག་གཏོང༌། །བཤན་པ་སྔོན་པོ་དགྲ་
ལ་ཆོས། །དགྲ་ལ་ནང་འཁྲུག་ཐོག་སེར་འབེབས། །བཤན་པ་སེར་པོ་དགྲ་ལ་ཆོས། །བསྟན་
པ་འཇིག་པ་ནད་ཀྱིས་འདེབས། །བཤན་པ་དམར་པོ་དགྲ་ལ་ཆོས། །འགལ་བྱེད་མི་ཕྱུགས་
ཕྱོགས་ཀྱིས་འདེབས། །བཤན་པ་ལྗང་ཁུ་དགྲ་ལ་ཆོས། །སྲོག་གཅོད་རྫུ་འཕྲུལ་བསམ་མི་
ཁྱབ། །བཤན་པ་ནག་པོ་དགྲ་ལ་ཆོས། །ལིང་པ་ཆེན་པོ་ཁྱེད་རྣམས་ཀྱིས། །དོ་ནུབ་དགྲ་
བགེགས་ཆོམ་ལ་ཕོབ། །ཡུམ་ཅིག་ཨེ་ཀ་ཛ་ཊི་ནི། །རལ་པ་གཅིག་གིས་ཁམས་གསུམ་ཁྱབ། །
དབང་ཕྱུག་ཆེན་མོ་མཐུ་རྩལ་ཅན། །དགྲ་བགེགས་སྙིང་ལ་ད་ཟོ་ཅིག །གཤིན་རྗེ་ཁྲོ་ཚ་ལུས་
པོ་ཆེ། ཁབ་མིག་ཙམ་ལའང་རྟག་ཏུ་འཇུག །སྡེ་བརྒྱད་ཡོངས་ཀྱི་དམག་དཔོན་ཏེ། །བི་ནུ་རཱ་
ཛ་དགྲ་ལ་ཡ། །སྲིད་པའི་རྒྱལ་མོ་མུ་ཁ་ལེ། །སྟོང་གསུམ་བྷ་གའི་དབྱིངས་སུ་འཇུག ཁྱབ་བྱེད་
སྣ་ཚོགས་གཟུགས་ཅན་མ། །བདུད་འདུལ་ཆེན་མོ་དགྲ་ལ་བྷྱོཿ །བཤན་པ་ཉི་ཤུ་རྩ་གཅིག་
ཀྱང༌། །མཐོང་བ་ཙམ་གྱིས་སྡངས་པར་བྱེད། །དོ་ནུབ་དགྲ་བོའི་ཡུལ་དུ་ཆོས། །དགྲ་བགེགས་
ཐལ་བ་རྡུལ་དུ་རློག །ཚངས་པ་དུང་གི་ཐོར་ཚུགས་ཅན། །འཁོར་བྱེད་ཆེན་པོ་དགྲ་ལ་ཡ། །
སྲོག་བདག་གནམ་ལྷ་བྱང་ཆུབ་སྟེ། །སྨྱོ་བྱེད་ཆེན་པོ་དགྲ་ལ་ཡ། །སྐྱེས་བུ་གྱིང་ཆེན་དགྲ་ལྷ་
ཁྱོད། །ཆོ་འཕྲུལ་ལྟས་ངན་དགྲ་ལ་ཡ། །ནག་པོ་འབུམ་ཕྲག་དྲུག་ལ་སོགས། །ཞིང་སྐྱོང་མཐུ་
ཆེན་བསམ་མི་ཁྱབ། །དོ་ནུབ་དགྲ་བོའི་ཡུལ་དུ་ཆོས། །ལྷག་མ་མེད་པར་ཆོམས་ལས་ཞོག །

དྲེགས་པ་ལྷ་སྲིན་སྡེ་བརྒྱད་རྣམས། །དྲག་པོའི་ལས་ལ་ད་བསྐུལ་གྱི། །དམག་དཔུང་སྐྱེད་ལ་
རུ་མཚོན་ཕྱོར། །དགྲ་བགེགས་ཐལ་བ་རྡུལ་བཞིན་རླག་པར་མཛོད། །ལྷག་མ་ཅི་ཡང་ལྡངས་
རྒྱུ་མེད་པར་མཛོད། །ས་སྟེང་འདི་རུ་མིང་ཡང་མེད་པར་མཛོད། །དམ་པ་དུས་ལ་བབ་པོ་ས་མཱ་
ཡ། །ཞེས་དྲག་ཏུ་བསྐུལ་ལ། ཌོ་བི་ནི་དེ་བི་བྷྱོཿ རྡོ་ཟོར་འཕངས། ཙཎྜ་ལིས་ར་ཟོར་དང༌། {ར་ཁ[རཀྚ་]སིས་ཁྲག་ཟོར་
དང༌། སིང་ག་ལིས་མདའ་ཟོར་དང༌། དེ་ཐམས་ཅད་ལ། མཧཱ་ཀཱ་ལ་ཐུན་བྷྱོཿ ཞེས་པས་རྒྱབ་བརྟེན། བསད་སྔགས་དྲག་ཏུ་
བཟླ་ཞིང་ཐུན་འཕང་ངོ༌། ཧཱུཾ་དཔལ་ལྡན་མགོན་པོའི་བཀའ་འཁོར་ནི། །ནག་པོའི་དམག་ཚོགས་ཉེར་
རེ་རེ། །ཤ་ཟའི་ངར་སྐད་དིར་རི་རི། །མ་མོའི་ཟོར་འཕེན་ཤར་ར་ར། །མཁའ་འགྲོའི་ཤུགས་
ཀླུ་རྩེར་རེ་རེ། །ལྷ་མོའི་གླུ་དབྱངས་ཀྱུར་རུ་རུ། །མི་ནག་གར་བྱེད་ཁྱུགས་སེ་ཁྱུག །རོ་ལངས་
གད་རྒྱངས་དིར་རི་རི། །ཀེང་རུས་གར་བྱེད་ཟངས་སེ་ཟང༌། །བྱ་ནག་མང་པོ་ཐིབས་སེ་ཐིབ། །
ལྕེ་སྤྱང་ངུ་འབོད་ལྷངས་སེ་ལྷང༌། ཁྱི་ནག་མང་པོ་ཁེངས་སེ་ཁེང༌། །རྣམ་འཕྲུལ་དུ་མ་སྟོན་པ་
རྣམས། །ལ་ལ་འགྱིང་ཞིང་དགྲ་ལ་རོལ། །ལ་ལ་འཕྱོང་ཞིང་བགེགས་རྣམས་འཇོམས། །ལ་
ལ་ཧབ་ཧུབ་ཁྲག་ལ་འཐུང༌། །ལ་ལ་རྒོད་ཅིང་རོ་ལ་ཟ། །ལ་ལ་ཆེམ་ཆེམ་རུས་པ་མུར། །ལ་ལ་
འགྱིང་ཞིང་དགྲ་རྣམས་གསོད། །ལ་ལ་རྒྱུག་ཅིང་དམ་ཉམས་སྒྲོལ། །སྡིག་ཅན་ཆོས་ལ་སྡང་
བ་འདི། །བདུད་ཀྱི་ཁྲམ་ལ་ཐོབ་ལ་ཤོག །ཤོ་སྡེ་ནག་པོ་ཁྲོམ་ལ་ཤོག །ཞགས་པ་དམར་ནག་
ཐོབ་ལས་ཤོག ཁྱོད་ཀྱིས་ཁས་བླངས་དུས་ལ་བབ། །དམར་ཀྱི་གཏོར་མ་འདིས་བཞེས་ལ། །
བསྟན་པ་འཇིག་པའི་དགྲ་བོ་འདི། །བདུན་བརྒྱུད་རྩ་ནས་ཆོད་ལ་ཤོག །ཨོཾ་མཱཧཱ་ཀཱ་ལ་ཀཱ་ལ་
བི་ཀཱ་ལ་ར་ཏྲི་ཏ། ཌོཾ་བི་ནི། ཙཎྜ་ལི། རཀྵ་སི། སིང་ག་ལི། དེ་བི་བྷྱོཿབྷྱོཿ ཨ་ཡ་མ་དུ་རུ་ཙ་ཤ་ན་
བྷྱོཿབྷྱོཿ ཞེས་པ་དང༌། བསད་སྔགས་དྲག་པོ་བརྗོད་ཅིང་གཏོར་མ་ཟོར་དུ་འཕང༌། དགྲ་བགེགས་ཕྱོགས་གཏོགས་ཡུལ་འཁོར་
དང་བཅས་པ་ཐམས་ཅད་ལྷག་མ་ཙམ་ཡང་མེད་པར་བྱས་པར་བསམ། རོལ་མོའི་སྒྲ་དྲག་པོ་དང་བཅས་པས་མཚམས་བཅད་དེ།
སློབ་དཔོན་གྱི་རྟིང་མནན་ལ་འོངས། རྗེས་ཀྱི་བྱ་བ་ནི་གོང་གཏོར་སྒྲུབ་ཀྱི་སྐབས་སུ་བཤད་པ་དང་འདྲའོ། །འདིར་ཅུང་ཟད་ངེས་

འཚལ་པ་ལ། སྒྲུབ་སྐོར་རྙིང་པ་ཁུངས་མ་ཕལ་ཆེར་དུ། རྣམ་འགྱུར་གསུམ་པ་ཉིད་བཤད་དེ། དེ་ཡང་བསྙེན་དུས་ནི་གཏོར་ཆོག་
དཀྱུས་ཀྱི་དེ་ཡིན། འདི་ལ་རྩ་ཞལ་བརྩེགས་མ་ཉིད་ནག་པོ་ལ་འཛོལ་སོ་མེད། གཡས་གཡོན་གཉིས་ལྗང་ནག་བྱ་བ་ལ། ཕྱིས་ཀྱི་
ཕལ་ཆེར་ལྗང་ལ་ནག་པའི་མདངས་ཅན་དུ་མཚུངས་པར་བཞེད། ཡི་གེ་རྙིང་པ་རང་མང་པོ་ན། གཡས་སྔོ་གཡོན་ལྗང་དུ་བཤད་
པའང་འདུག །སྒྲུབ་པ་དང་ལས་སྦྱོར་གཉིས་ཕལ་ཆེར་རྣམ་འགྱུར་འདྲ་བར་བྱེད། སྤོགས་ཆོག་ལ་གཡས་བརྩེགས་མ་གཉིས་ནག་
པོ། གཡོན་བརྩེགས་མ་གཉིས་ལྗང་ཁུར་བཤད། དེ་ཀའི་དབང་དུ་བྱས་ནས་སྐབས་འདིར་གཏོར་མའི་ལས་སྦྱོར་ཡིན་པས། ལས་
སྒྲུབ་གཉིས་པོ་རྣམ་འགྱུར་གཅིག་པའི་ཕྱིར་དཀྱུས་ལ་དེ་བཞིན་དུ་བྲིས་པ་ཡིན། ཁ་ཅིག་ལས་སྦྱོར་དང་སྤོགས་ཆོག་རྣམས་འགྱུར་
གཅིག་པར་བཞེད་དེ། དེ་ལའང་འགལ་བ་མ་མཐོང་ངོ༌། །འགའ་ཞིག་རྣམ་འགྱུར་བཞི་པར་འདོད་པ་ལྟར་ན། གཞན་གསུམ་སྤྱི་
དང་འདྲ། ལས་སྦྱོར་མགོན་པོ་ཞལ་བཞིའི་འཁོར་ཞལ་དུ་འདོད་དོ། །འོན་ཀྱང་སྒྲུབ་པའི་བྱ་བ་ནི། ཐོག་མ་བསྙེན་པའི་ཕྱོགས་ལ་
ཡང་འཇུག །ཕྱི་མ་ལས་སྦྱོར་གྱི་ཕྱོགས་ལ་ཡང་འཇུག་པས། ཀུན་ཁྱབ་ཡིན་པའི་ཕྱིར་སྒྲུབ་ནུས་ཉིད་གཙོ་བོར་བྱའོ། །ཞེས་བདག་
ཅག་གི་བླ་མ་དམ་པ་རྣམས་གསུང་ངོ༌།། །།
དེ་ལྟར་ན་ནག་པོ་གདོང་བཞི་པའི་གཏོར་མའི་ལས་རིམ་ཞི་དྲག་ཉེར་མཁོ་ཙམ་གསལ་བར་བརྗོད་པ། ལས་བཞི་ལྷུན་གྲུབ་
ཅེས་བྱ་བ་འདི་ཡང༌། རང་གི་སློབ་རིགས་མེ་འབར་གྱི་གཙུག་ལག་ཁང་སྒྲུབ་གནས་བྱང་ཆེན་གྱི་དགེ་འདུན་རྣམས་སོགས་དོན་
གཉེར་ཅན་མང་པོས་སྔ་ཕྱིར་ཡང་ཡང་བསྐུལ་བ་ལ་བརྟེན་ནས་ཏཱ་ར་ནཱ་ཐས་ཞོར་བྱུང་དུ་བྲིས་པའོ།། །།འདི་དག་ལ་ཡིག་རྙིང་རྩ་
བ་རྣམས། ཐོ་ཡིག་ཙམ་ལས་མེད་ཅིང༌། བར་སྐབས་དང་ཕྱིས་ཀྱི་ཡི་གེ་ཅི་རིགས་འདུག་པ་རྣམས། ཚིག་ཚོགས་ཧ་ཅང་ཆེས་བས་
གཟུང་དཀའ་བར་འདུག་པས་འདིར་མདོར་བསྡུས་ཙམ་ཚིག་ཟོར་ཡང་བར་བཀོད་པ་ཡིན་ནོ། །ཧཱུཾ་ཧཱུཾ་ཕཊ་ཕཊ་དང༌། སྒྲཾ་སྒྲཾ་སིལ་
སིལ་ངོམ་ངོམ་རང་བྱེད་མཁན་ཅིག་མ་ལགས་པ། འདི་འདྲ་རིགས་ལ་རྩལ་འདོན་རང་མེད་མོད། །འོན་ཀྱང་མན་ངག་ཅུང་ཟད་
རིག་ཅིང༌། གཞན་གྱིས་བསྐུལ་བ་ལ་བརྟེན་ནས་བག་ཙམ་ཞིག་བྲིས་པའོ། །དགེ་ལེགས་འཕེལ། ཞུས་དག

༄༅། །ལྷ་ཆེན་ལྕམ་དྲལ་གྱི་སྒྲུབ་ཐབས་དགྲ་བགེགས་
ཀུན་འཇོམས་ཞེས་བྱ་བ་བཞུགས།
༄༅། །ན་མོ་གུ་རུ་མཧཱ་ཀཱ་ལཱ་ཡ། རབ་འཇིགས་དྲེགས་པ་འདུལ་མཛད་དཔའ་བོ་ཆེ། །སྒྲུབ་ལ་བུ་གཅིག་ལྟར་
བརྩེ་དངོས་གྲུབ་སྩོལ། །བླ་མ་དང་ནི་ནག་པོ་ཆེན་པོ་ལ། །གུས་པས་བཏུད་ནས་གཏོར་མའི་ཆོ་ག་བཤད། །འདིར་བྲིས་སྐུ་དང་
མཆོད་གཏོར་བཤམས། བདག་བསྐྱེད་དང་ཡི་དམ་གྱི་མཆོད་གཏོར་སྔོན་དུ་འགྲོ་བས་འདི་སྐད་ཅེས་བྱའོ། །ཨོཾ་བཛྲ་ཨ་མྲྀ་ཏ་
ཀུཎྜ་ལི་ཧ་ན་ཧ་ན་ཧཱུཾ་ཕཊ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་
རང་གི་མདུན་དུ་འབྱུང་བཞི་རི་རབ་དང་བཅས་པའི་རྩེ་མོར། དུར་ཁྲོད་ཆེན་པོའི་གནས།
ཤིན་ཏུ་གཏུམ་པའི་ལྗོངས། དྲེགས་པ་བདུད་ཀྱི་ཡུལ། དུག་གི་ན་བུན་འཐུལ་བ། དྲག་པོའི་
གློག་འཁྱུག་ཅིང༌། རྒྱོབ་སོད་ཀྱི་འབྲུག་སྒྲ་སྒྲོག་པ། གནམ་ལྕགས་ཀྱི་ཐོག་དང་མཚོན་ཆ་སྣ་
ཚོགས་ཀྱི་སེར་བ་འབབ་ཅིང༌། མ་མོ་འདུ་བའི་གནས། མཚན་མོ་མེ་འབར་བ། ཉིན་མོ་རླུང་
ནག་འཚུབ་ཅིང༌། ན་བུན་རྣག་ཁྲག་དང་ཞག་ཏུ་འབབ་པ། མི་རོ་སྐམ་རློན་རིད་གསུམ་སྣ་
ཚོགས་བཅལ་དུ་བཀྲམ་ཞིང༌། ཁྲག་ཞག་གི་རྦ་ཀློང་འཁྲུག་པ། གཅན་གཟན་གཏུམ་པོ་རྣམས་
ངར་སྐད་འབོད་པའི་དབུས་ན། རྨངས་གཞི་ལྕགས་ལས་གྲུབ་པའི་སྟེང་དུ། ཤར་མིའི་ཐོད་
པས་བརྩིགས་པ། ལྷོར་རྟའི་ཐོད་པས་བརྩིགས་པ། ནུབ་སྤྲེའུའི་ཐོད་པས་བརྩིགས་པ། བྱང་
ལུག་གི་ཐོད་པས་བརྩིགས་པའི་ཕོ་བྲང་ཆེན་པོ། ཕྱི་རིན་པོ་ཆེའི་གཞལ་ཡས་ཁང་ལ། ནང་
ཐོད་པའི་མཁར་དུ་ཡོད་པ། གྲུ་བཞི་སྒོ་བཞི་པ་ཤིན་ཏུ་འཇིགས་ཤིང་རབ་ཏུ་འབར་བ། ཟུར་
བཞི་ཟངས་ལ་བྱས་པ། སྒོ་བཞི་བསེ་ལས་བྱས་པ། གསེར་གྱི་རེ་ཆ་གསལ་བ། མུ་མིན་འཕྲུལ་
གྱི་གཡག་ཤིང་ཅན། །རྟ་བབས་དུང་ལ་གྲུབ་པ། ཟངས་ལྕགས་ཀྱི་ཁྲག་གི་བང་ཡོད་པ། ནང་

ཀེ་རུས་ཀྱི་ཀ་གདུང་རྣམས་ཀྱིས་ཕུབ་པ། རུས་པའི་དྲྭ་བ་དྲྭ་ཕྱེད་དང༌། མི་མགོ་བརྩིགས་པའི་
ཏོག་གིས་མཚན་པ། ངོས་རྣམས་ལ་ཁྲག་གི་ཟར་ཆུ་འབབ་པ། དེའི་ནང་མི་རོ་རྟ་རོ་བཅལ་དུ་
བཀྲམ་པ། མི་ཁྲག་རྟ་ཁྲག་མཚོ་རུ་བསྐྱིལ་བ། མི་ལྤགས་རྟ་ལྤགས་ཡོལ་བར་བྲེས་པ། གསུར་
ཆེན་དུད་པ་ཕྱོགས་བཅུར་འཐུལ་བ། ཕྱི་རོལ་རྨང་གཞིའི་སྟེགས་བུ་ལ་རོ་ལངས་ཀྱིས་ཤོན་
བྱེད་པ། །ཀེང་རུས་ཀྱི་གར་མཁན་འཁྲབ་པ། ཕྱོགས་ཐམས་ཅད་དུ་ཞིང་ཆེན་གྱི་བླ་བྲེ། མི་
རོའི་རྒྱལ་མཚན་དང་བ་དན། རྒྱུ་རློན་གྱི་ལྡ་ལྡི། མགོ་བོ་སྣ་ཚོགས་ཀྱི་དོ་ཤལ་དང༌། །སྐྲའི་རྔ་
ཡབ་ལ་སོགས་པ་ཉམ་ང་ལ་བག་ཚ་བའི་རྒྱན་དང་ལྡན་པའི་ཕོ་བྲང་གི་ལྟེ་བར་ནག་པོ་བདུན་
བརྩེགས་མཁར་ཟུར་དྲུག་པ་ལ་མཐིང་བཟང་གཡུའི་སྐས་བཙུགས་པའོ། །དེའི་དབུས་སུ་
མཐིང་ནག་གྲུ་གསུམ་འབར་བའི་དཀྱིལ་འཁོར་ལ་རིན་པོ་ཆེའི་ཁྲི་པདྨ་དང་ཉི་མའི་སྟེང་དུ་མི་
རོ་རྟ་རོ་ལ་གནས་པའི་རཾ་ལས་དུག་སྡོང་རཾ་གྱིས་མཚན་པ་ལས་འོད་འཕྲོས། དགྲ་བགེགས་
ཐམས་ཅད་ཚར་བཅད། ཚུར་འདུས་ཡོངས་སུ་གྱུར་པ་ལས་ལྷ་ཆེན་དཔལ་འབར་མཧཱ་ཀཱ་ལ་
སྲོག་བདུད་ནག་པོ་ཐོད་པའི་ཕྲེང་བ་ཅན་སྐུ་མདོག་སྨུག་ནག་བདུད་རྟ་ནག་པོ་རྟིང་དཀར་ལ་
ཆིབས་པ། ཞལ་གཉིས་ཕྱག་བཞི་པ། གཡས་ཤྭ་ན་མུ་ཁའི་གདོང་ཤེལ་མིག་གྱེན་དུ་ཕྱོགས་
པས་དགྲ་བགེགས་ལ་ཟུག་ཅིང་བླ་འགུགས་པ། ཞལ་གཉིས་ཀའང་མཆེ་བ་གཙིགས་པ།
ལྗགས་འགྲིལ་ཞིང་རྐན་སྒྲ་སྡེབ་པ། ཧཱུཾ་ཕཊ་ཀྱི་གད་མོ་དང་ང་རོ་དྲག་པོ་སྒྲོག་པ། ཕྱག་གཡས་
གཉིས་ཀྱིས་དུང་གི་སྡོང་པོ་མེ་འབར་བ་དང་བདུད་ཞགས། གཡོན་གཉིས་ཀྱིས་ཁྲམ་ཤིང་
དང་ཐོད་པ་སྙིང་བཅས་ཁྲག་གིས་གང་བ་འཛིན་པ། དམར་ལ་ཟླུམ་པའི་སྤྱན་གསུམ་སྡང་
མིག་ཏུ་བསྒྲད་པ། སྨ་ར་དང་སྨིན་མ་དང་སྐྲ་ཁམས་ནག་གྱེན་དུ་བརྫེས་པ་ལ་སྦྲུལ་ནག་དང་
དར་ནག་གི་ཅོད་པན་ཅན། མི་མགོ་སྐམ་པོ་ལྔས་དབུ་ལ་བརྒྱན་ཅིང༌། རློན་པ་ཁྲག་འཛགས་
པ་ལྔ་བཅུའི་དོ་ཤལ་འཆང་བ། དུག་སྦྲུལ་སྟོང་གི་ཆུན་པོས་བརྒྱན་པ། སྐུ་ལ་དར་ནག་གི་

འཇོལ་བེར་སུམ་བརྩེགས་མུན་པའི་གཡུང་དྲུང་རིས་དང་གསེར་གྱི་སྐ་རགས་ཅན། དེའི་སྟེང་
ན་དྲེད་མོའི་བཅང་སླག་སེང་གེ་སྔོན་པོའི་གོང་ལག་ཅན་གསོལ་བ། ཞབས་ལ་སག་ཏིའི་ལྷམ་
གྱོན་པ། སྙན་ནས་འབྲུག་སྟོང་ལྡིར་ཞིང༌། དྲི་འཛིན་ནས་ནག་པོ་བརྩེགས་པའི་རླུང་དམར་
ལྡང་བ། སྡང་མིག་ལས་མེ་འོད་སྤྲོ་ཞིང༌། ཞལ་དུ་ཤ་ཁྲག་གི་རྒྱ་མཚོ་འཁྱིལ་བ། སྒོ་དགུ་ནས་
ཉམས་པ་ལ་དུག་གི་ཆར་སྤྲིན་འབེབས་པ། སྤྱི་བོ་ལ་ཉི་ཟླས་བརྒྱན་པ། སྐུ་ཆེ་ལ་ཡན་ལག་
རགས་པ། ཁམས་གསུམ་འདར་ཞིང་སྐྲག་པར་བྱེད་པ། དགྲ་བགེགས་དང་ལོག་པར་ལྟ་བ་
ཐམས་ཅད་སྐད་ཅིག་གིས་རྡུལ་དུ་རློག་པའོ། །དེའི་གཡོན་དུ་བྷྱོཿལས་རལ་གྲི་བྷྱོཿས་མཚན་
པ་ཞུ་བ་ལས་དཔལ་ལྡན་ལྷ་མོ་གཉན་གྱི་རེ་མ་ཏཱི་སྐུ་མདོག་ནག་མོ། ཞལ་གཅིག་ཕྱག་བཞི་
མ། ཞལ་རས་ཕྱི་རྒྱབ་ཏུ་ཕྱོགས་པས་གཟིགས་པ། མི་རོ་ཞལ་དུ་གསོལ་བཞིན་པས་མཆེ་བ་
གཙིགས་ཤིང་སྤྱན་གསུམ་དང་ལྡན་པ། དབུ་སྐྲ་རལ་བ་དམར་སེར་གཡོན་ངོས་སུ་འཁྱིལ་བ།
ཕྱག་གཡས་གཉིས་ན་ཞིང་ཆེན་དང་རལ་གྲི་སྡིག་པའི་ཡུ་བ་ཅན་མེ་འབར་བ། གཡོན་གཉིས་
ན་ནེའུ་ལེའི་རྐྱལ་པ་ནོར་བུའི་ཆར་འབེབས་པ་དང༌། ཐོད་པ་ཁྲག་གིས་གང་བ་འཛིན་པ། ཐོད་
སྐམ་གྱི་དབུ་རྒྱན་དང༌། རློན་པའི་དོ་ཤལ་ཅན། སྙན་གཡས་གཡོན་ལ་དུག་སྦྲུལ་དང་སེང་
གེས་བརྒྱན་པ། ཞལ་ནས་དྲག་སྔགས་ཀྱི་འོ་དོད་འབོད་ཅིང༌། མིག་ནས་ཁྲག་གི་ཆར་པ་
འབབ་པ། ཤངས་ནས་ནད་ཀྱི་ན་བུན་འཐུལ་བ། ལྟེ་བའི་ཐད་ཀ་ནས་ཉི་མ་འཆར་ཞིང༌། སྤྱི་
བོའི་གཙུག་ཏུ་ཟླ་བ་རྒྱས་པ། མི་ལྤགས་ཀྱིས་སྟོད་གཡོགས་ཤིང༌། རེ་ལྡེས་སྨད་དཀྲིས་པ།
སྦྲུལ་རིགས་བཞིའི་སྐ་རགས་བཅིངས་པ། ཞབས་ལ་དབང་གི་ལྕགས་སྒྲོག་འཁྲོལ་བ། སྲིན་
པོའི་བོང་བུ་གྭ་དམར་ལ་ཆིབས་པ། ནད་ཀྱི་རྐྱལ་པ་མཚོན་གྱི་གྲུ་གུ་བྱང་དམར་གྱི་ཁྲེས་པོ།
ཤོ་རྡེའུ་དཀར་ནག་བདུད་ཀྱི་ཁྲམ་བམ་སྟེ་སྤྲུལ་པའི་མཚོན་ཆ་ལྔ་དང་བཅས་པ། སྲིན་པོའི་ཡ་
འཁལ་ལ་སྔ་རུ་དང་མ་འཁལ་ལ་ཕྱི་རུ་བྱས་པ། གོང་སྨེད་སྦྲུལ་ལས་བགྱིས་ཤིང་རཀྟའི་རྒྱ་

མཚོར་རྒྱུ་བ། ཡབ་ཡུམ་གཉིས་ཀའང་མེ་དཔུང་རབ་ཏུ་འབར་བའི་དབུས་ནས་བཞུགས་པའོ། །
ཟུར་དྲུག་ཏུ་བྷྱོཿདྲུག་ལས་སྤྲུལ་པ་ཕོ་ཉ་མོན་མོ་ཤྭ་ན་ནག་མོ་དྲུག་སྐད་ཅིག་གིས་གྲུབ་པ་ནི།
གསེར་མིག་མ། དངུལ་མིག་མ། ཟངས་མིག་མ། འཁར་མིག་མ། གཡུ་མིག་མ། མཆོང་མིག་
མ་རྣམས་ཁྱིའི་གདོང་ཅན་ཞལ་གཅིག་ཕྱག་གཉིས་མ་སྐུ་མདོག་ནག་མོ་གཡས་རྡོ་རྗེ་ནམ་
མཁའ་ལ་གསོར་ཞིང༌། གཡོན་ཞགས་པ་ནག་པོ་འཕེན་པ། གཅེར་བུ་རུས་པའི་རྒྱན་ཅན།
རལ་པས་རྟིང་པར་སླེབས་པ། ཕྱག་རྒྱ་བསྒྱུར་ཞིང་གར་བྱེད་པ། ཁྱི་སྐད་འདོན་ཞིང་རི་རབ་
བསྐོར་བ། ལྷང་ལྷང་ངུ་ཞིང་དུར་ཁྲོད་ཉུལ་བ། བྱང་ཕྱོགས་ཀྱི་གནོད་སྦྱིན་ཆེན་པོ་བརྒྱད་ནི་
ལྕགས་ཀྱི་བྱ་ཁྲ་བརྒྱད་དུ་སྤྲུལ་ནས་སྔོན་ལ་ལྡེང་བས་སྔ་དགྲ་དར་བ་རྡུལ་དུ་རློག་པ། ལྷོ་
ཕྱོགས་ཀྱི་གཤིན་རྗེ་ཆེན་པོ་བརྒྱད་ནི། སྟག གཟིག དོམ། དྲེད། འཕར་བ། སེང་གེ།ཅེ་སྤྱང༌།
ཁྱི་རྣམས་སུ་སྤྲུལ་ནས་ཕྱི་བཞིན་དུ་འབྲེང་བས་ཕྱི་དགྲ་སེམས་པ་རྡུལ་དུ་རློག་པའོ། །ཕྱི་
བསྐོར་དུ་སྐུ་གསུང་ཐུགས་ཀྱི་སྤྲུལ་པ་བདུད་ཕོ་སེང་གེའི་གདོང་ཅན་གསུམ་དང་རི་བདུན་
དང་མ་བདུན་ལས་བྱུང་བའི་སྤྲུལ་པའི་མོན་པ་ཕོ་བདུན་མོ་བདུན་རྣམས་དང༌། གཞན་ཡང་
སྤྲུལ་པ་དང་ཡང་སྤྲུལ་གྱི་ཚོགས་རྣམས་དང༌། བདུད་ཀྱི་དམག་ཉིས་ཁྲི་ཆིག་སྟོང༌། ལྷ་དམག་
འབུམ་སྡེ་དང་བཅས་ཤིང༌། ལྷ་མ་སྲིན་སྡེ་བརྒྱད་རྣམས་དང་བཅས་པ་ཐམས་ཅད་ཀྱང་གཅེར་
བུ་འདབ་ཆགས་ཐང་ལ་བོར་བ་ལྟར་འདར་ཡེད་ཡེད་འདུག་པ་ཐམས་ཅད་ཀྱང་སྒྲུབ་པ་པོའི་
བཀའ་སྡོད་པར་གྱུར། རང་གི་ཐུགས་ཀའི་ཧཱུཾ་ལས་འཕྲོས་པའི་འོད་ཀྱིས་རང་བཞིན་གྱིས་
གནས་ནས་མགོན་པོ་འཁོར་དང་བཅས་པ་བཛྲ་ས་མཱ་ཛཿ སྤྱན་རས་གཟིགས་མགོན་ཐུགས་
ཀྱི་འཕྲིན་ལས་ལས། །རྣམ་འཕྲུལ་ཞི་བས་འདུལ་བར་མི་སྤྱོད་ཅིང༌། །དྲག་པོའི་སྟོབས་ཀྱིས་
གདུག་པ་ཚར་གཅོད་པ། །འཇིགས་པའི་གཟུགས་ཅན་ཁྱོད་ནི་འདིར་བྱོན་ཅིག །ལྷ་ཆེན་
ཐུགས་ཀྱི་ཕོ་ཉ་མཐུ་བོ་ཆེ། ཁྱོད་ཀྱི་རྣམ་འཕྲུལ་ཕྱོགས་བཅུ་མ་ལུས་ཁྱབ། །ཡབ་གཅིག་རྟག་

ཏུ་འདོད་རྒྱལ་ཁང་བཟང་ན། །ཕལ་ཆེར་ཨུ་ཙ་ལ་ཡི་དུར་ཁྲོད་ན། །རེས་འགའ་བསིལ་བའི་
ཚལ་ན་སྲིན་པོའི་གཟུགས། །ད་ལྟ་ཙ་རི་རོང་གི་ཕོ་བྲང་ན། ཁྱོད་ཀྱི་བརྟེན་ས་རྩུབ་མོའི་བྲག་
ཕུག་ན། །རྣལ་འབྱོར་དམ་ཚིག་ལྡན་པའི་རྗེས་འབྲང་ཞིང༌། །གང་གིས་བཅོལ་བའི་ལས་
རྣམས་སྒྲུབ་མཛད་པ། །དྲག་པོ་དབང་ཕྱུག་གཟི་ལྡན་འདིར་བྱོན་ཅིག །སྔོན་ཚེ་ཕྱག་ན་རྡོ་རྗེའི་
སྤྱན་སྔ་རུ། །ཏྲཀྴད་ཁྱོད་ཀྱིས་ཇི་ལྟར་ཁས་བླངས་བཞིན། །དྲག་པོའི་ལས་ལ་གནས་འདིར་
སྤྱན་འདྲེན་གྱི། །སངས་རྒྱས་བསྟན་པ་བསྲུང་ཕྱིར་གཤེགས་སུ་གསོལ། །ཨེ་ཧྱ་ཧི་མཧཱ་ཀཱ་ལ་
ཏྲཀྴད་ས་པ་རི་ཝཱ་ར་བཛྲ་ས་མཱ་ཛཿ ཨརྒྷཾ་ནས། ཤཔྟའི་བར་གྱིས་མཆོད། འབྲུ་གསུམ་གྱི་ནང་མཆོད་ཕུལ། ཧཱུཾ་
ལྷ་མིན་དམག་ཚོགས་གཡུལ་བཟློག་ཅིང༌། །ལྷ་དམག་དཀར་པོའི་དབུག་འབྱིན་པ། །ལྷ་ཆེན་
དཔལ་འབར་འཁོར་བཅས་ལ། །མཆོད་ཅིང་བསྟོད་དེ་ཕྱག་ཀྱང་འཚལ། །ཞེས་བསྟོད་ལ། ཛཿཧཱུཾ་
བཾ་ཧོཿགཉིས་སུ་མེད་པར་བསྟིམ། སླར་ཡང་འོད་འཕྲོས། རིགས་ལྔ་འཁོར་བཅས་ཨོཾ་བཛྲ་ས་
མཱ་ཛཿ ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུཾ་ཞེས་དབང་བསྐུར། སྐུ་གང་དྲི་མ་དག་ཆུ་ལྷག་མ་ཡར་ལུད་
པ་ལས་གཙོ་འཁོར་ཐམས་ཅད་ལ་མི་བསྐྱོད་པས་དབུ་བརྒྱན། བཟླས་པའི་དམིགས་པ་གསལ་བཏབ་ལ།
ཨོཾ་ཤྲཱི་མཧཱ་ཀཱ་ལ་ཏྲཀྴད་མཧཱ་ཀཱ་ལ་སིདྡྷི་ཏྲི་ཡཾ་དུན་ཛ་ཛཿ ཞེས་དཔལ་མགོན་པོ་དང༌། ཨོཾ་རོ་རུ་རོ་རུ་ཙ་
པ་ལ་ཨ་ཤུག་མེ་མ་ཧཱུཾ་མ་བྷྱོ་ཛཿཛཿ ཞེས་དཔལ་ལྷ་མོའི་སྔགས་སོ། །དེ་ནས་གཏོར་མ་བསངས་སྦྱངས། སྟོང་པ་
ཉིད་དུ་གྱུར། སྟོང་པའི་ངང་ལས་ཡཾ་ལས་རླུང༌། རཾ་ལས་མེའི་སྟེང་དུ་ཀཾ་ལས་མི་མགོའི་སྒྱེད་པུ་
གསུམ། དེའི་སྟེང་དུ་ཨ་ལས་ཐོད་པ་ཕྱི་དཀར་ལ་ནང་དམར་བའི་ནང་དུ་བི་མུ་ཤུ་མ་ར་ལས་
བདུད་རྩི་ལྔ། གོ་ཀུ་ད་ཧ་ན་ལས་ཤ་ལྔ་བསྐྱེད། སྙིང་གའི་ས་བོན་གྱི་འོད་ཀྱིས་མདུན་གྱི་ནམ་
མཁའ་ལ་རྡོ་རྗེ་ཧཱུཾ་དང་བཅས་པར་གྱུར། དེ་ལས་འོད་ཟེར་འོག་ཏུ་འཕྲོས་པས་རླུང་གཡོས།
རླུང་གིས་མེ་སྦར་བའི་ཤ་ལྔ་བདུད་རྩི་ལྔ་ཡི་གེ་དང་བཅས་པ་ཞུ་ཞིང་ཁོལ་བས་ལྦུ་བ་ཨོཾ་དུ་
གྱུར། དེ་ལས་འོད་ཟེར་ཁ་དོག་ལྔ་འཕྲོས་པས་ཡེ་ཤེས་ཀྱི་བདུད་རྩི་བཀུག་ནས། དེ་ལ་ཐིམ་

པས་ཡེ་ཤེས་ཀྱི་བདུད་རྩིའི་རྒྱ་མཚོར་གྱུར། ཨོཾ་ཨཱཿཧཱུཾ། ལན་གསུམ། རྡོ་རྗེ་ཐལ་མོ་ཁ་གྱེན་དུ་ཕྱེ་ལ། མགོན་
པོ་ཡབ་ཡུམ་འཁོར་བཅས་ཀྱི་ལྗགས་གཏོར་མ་བདུད་རྩིའི་རང་བཞིན་ཅན་ལ་རེག་ཅིང་
གསོལ་བས་ཚིམ་ཞིང་མཉེས་པར་གྱུར། ཨོཾ་མཧཱ་ཀཱ་ལ་ཏྲི་ཡཾ་ཛཿ ས་མ་ཡ་ས་མ་ལོ་ཀི་ནི་མུན་
བྷྱོ་ཧཱུཾ་ཕཊ་བཱ་ལིཾ་ཨི་དཾ་གྲྀཧྞ་ཁ་ཁ་ཁཱ་ཧི་ཁཱ་ཧི་བྷུཉྫ་ཧོ། རཀྟ་པི་བ་ཏོ་ས་མ་ཡ་སྭཱཧཱ། ཨོཾ་དེ་ཝི་མཧཱ་
ཀཱ་ལི་རེ་མ་ཏི་མཧཱ་བཱ་ལིང་ཏ་ཁཱ་ཧི། མཧཱ་མང་ས་ཁ་ཧཱི། རཀྟ་ཁཱ་ཧི། ཙིཏྟ་ལ་ཁཱ་ཧི། མཧཱ་གོ་རོ་
ཙ་ན་ལ་ཁཱ་ཧི། མཧཱ་པཉྩ་ཨ་མྲྀ་ཏ་བཱ་ལིང་ཏ་ཁ་ཁ་ཁཱ་ཧི་ཁཱ་ཧི། ཞེས་ལན་བདུན་གྱིས་ཕུལ་ལ། དཔལ་ཡེ་
ཤེས་ཀྱི་མགོན་པོ་མཧཱ་ཀཱ་ལ་རྣལ་འབྱོར་གྱི་དགྲ་ལྷ། བདུད་འདུལ་གྱི་དབང་ཕྱུག དུག་གསུམ་
གྱི་སྨན་པ། རིག་འཛིན་གྱི་སྲོག་ཤིང༌། གཙུག་ལག་ཁང་དང་དཀྱིལ་འཁོར་གྱི་སྲུང་མ། ལྷའི་
དེད་དཔོན་ཆེན་པོ། སྲོག་བདུད་ནག་པོ་ཐོད་པའི་ཕྲེང་བ་ཅན་བཱ་ལིང་རྒྱན་གྱི་གཏོར་མ་འདི་
བཞེས་ཤིག་ཁ་རཾ་ཁཱ་ཧི། དཔལ་ལྡན་གཉན་གྱི་རེ་མ་ཏཱི། བདུད་ཀྱི་ཡུམ་ལ་གཤིན་རྗེའི་ལྕམ།
ནག་མོ་དྲེའུ་ལ་ཞོན་པ། གཅེར་མོ་བོང་བུ་ལ་ཞོན་པ། འགྱོགས་མ་རླུང་ལ་ཞོན་པ། བཱ་ལིང་
རྒྱན་གྱི་གཏོར་མ་འདི་བཞེས་ཤིག་ཁ་རཾ་ཁཱ་ཧི། གཞན་ཡང་འཁོར་གྱི་མོན་མོ་དྲུག །བྱང་
ཕྱོགས་ཀྱི་གནོད་སྦྱིན་ཆེན་པོ་བརྒྱད། ལྷོ་ཕྱོགས་ཀྱི་གཤེན་རྗེ་ཆེན་པོ་བརྒྱད། སྤྲུལ་པ་ཡང་
སྤྲུལ་ཕོ་ཉ་འཁོར་གྱི་དམག་ཉིས་ཁྲི་ཆིག་སྟོང་སྡེ་བརྒྱད་དང་བཅས་པ་ཐམས་ཅད་བཱ་ལིང་རྒྱན་
གྱི་གཏོར་མ་འདི་བཞེས་ཤིག་ཁ་རཾ་ཁཱ་ཧི། ཨོཾ་ཤྲཱི་མཧཱ་ཀཱ་ལ་ག་ན་པ་ཏི་ཡཀྵ་བཻ་ཏ་ལི་ས་པ་རི་
ཝཱ་ར་ཨརྒྷཾ་ནས་ཤབྟའི་བར་གྱིས་མཆོད། ཡབ་ཡུམ་གྱི་སྙིང་པོའི་མཐར་འབྲུ་གསུམ་སྦྱར་ནས་ནང་མཆོད་ཕུལ། ཧཱུཾ་དད་
པ་དང་ནི་དམ་ཚིག་གིས། །ཚུར་སྦྱོན་སྲོག་བདུད་མ་རུང་པ། །མངོན་ཤེས་རྫུ་འཕྲུལ་ཐབས་ཀྱི་
གཙོ། །དྲག་པོའི་ཞལ་ལ་གཏུམ་པའི་སྐུ། །རྡོ་རྗེ་མཧཱ་ཀཱ་ལ་སྟེ། །ལྷ་ཆེན་ལྕམ་དྲལ་སྤྱན་འདྲེན་
གྱི། །གནས་འདིར་མཆོད་ཀྱི་གཤེགས་སུ་གསོལ། །སྲོག་གི་བཀའ་སྡོད་མགོན་པོའི་སྐུ། །
སྲིན་པོའི་གཟུགས་ཀྱིས་གདུག་པ་ཅན། །ཚར་གཅོད་བྱང་ཆུབ་སེམས་དཔའ་སྟེ། །གྲོང་ཁྱེར་

སུམ་བརྩེགས་འཇིགས་པར་བྱེད། །གཏུམ་པོ་ཁྱོད་ལ་བདག་བསྟོད་དོ། །མདོག་ནག་
གཟུགས་ཆེན་བརྗིད་པ་ལ། །རལ་པ་ཁམས་ནག་གྱེན་དུ་འཁྱིལ། །སྟེང་གི་ལྷ་ཚོགས་དབང་
དུ་བསྡུད། ཁྲོས་བས་ཞབས་བརྡབས་ས་གཞི་གཡོ། །འཇིགས་པའི་གད་མོས་རི་རབ་སྒྱེལ། །
དབང་ཕྱུག་ཆེ་ལ་བདག་བསྟོད་དོ། །གཡས་པ་དུག་སྡོང་བདུད་ཞགས་བསྣམས། །གཡོན་པ་
ཐོད་པ་སྙིང་བཅས་གསོལ། །དམ་ཚིག་ཉམས་པའི་སྙིང་འབྱིན་པའི། །དམ་ཚིག་ཅན་ལ་
བདག་བསྟོད་དོ། །ལས་ཀྱི་སྲོག་བདུད་ཆེན་པོ་ནི། །བདུད་རྟ་ནག་པོ་རྟིང་དཀར་འཆིབས། །
སྐུ་ཆེ་ཡན་ལག་རགས་ཤིང་བརྗིད། །སྤྱན་དམར་ཞལ་གདངས་ལྗགས་འགྲིལ་ཞིང༌། །སྐུ་ལ་
བེར་ནག་སྨུག་པོ་གསོལ། །སག་ཏིའི་ལྷམ་ལ་པད་ཉིའི་གདན། །བསྐལ་པའི་མེ་དཔུང་ནང་ན་
འགྱིང༌། །མཐུ་སྟོབས་ཅན་ལ་བདག་བསྟོད་དོ། །འདས་དང་མ་བྱོན་ད་ལྟར་གྱི། །དུས་གསུམ་
སངས་རྒྱས་ཐམས་ཅད་ཀྱི། །བསྟན་པ་བསྲུང་བར་ཐུགས་བསྐྱེད་པ། །ནག་པོ་ཁྱོད་ནི་ཡིན་པ་
སྟེ། །གང་ཞིག་དཀོན་མཆོག་གསུམ་པོ་དང༌། །བླ་མ་བརྙས་བྱེད་སེམས་ཅན་འཚེ། །བདག་ལ་
གནོད་བྱེད་དགྲ་དང་བགེགས། །ཐམས་ཅད་ཁྱོད་ཀྱིས་གཞོམ་པ་དང༌། །བསྟན་པ་བསྲུང་
བར་མཛད་དུ་གསོལ། །ནད་དང་གནོད་པ་ཞི་བ་དང༌། ཚེ་དང་བསོད་ནམས་འཕེལ་པ་དང༌། །
ཐམས་ཅད་དབང་དུ་བསྡུ་བ་དང༌། །མི་མཐུན་ཕྱོགས་རྣམས་གཞོམ་པ་ཡི། །འཕྲིན་ལས་རྣམ་
བཞི་ཁྱོད་ཀྱིས་བགྱིས། །རྒྱན་གྱི་གཏོར་མ་འདི་ལོང་ལ། །བཅོལ་བའི་ལས་རྣམས་གྲུབ་པར་
མཛོད། །བྷྱོཿ མ་ཡི་ནང་ནས་མ་གཅིག་མ། །སྲིང་གི་ནང་ནས་སྲིང་གཅིག་མ། །དཔལ་ལྡན་
གཉན་གྱི་རེ་མ་ཏཱི། །བདུད་ཀྱི་ཡུམ་ལ་གཤིན་རྗེའི་ལྕམ། །ལྷ་ཡི་གནས་ན་ལྷ་མོ་ནམ་གྲུ་མ། །
ཀླུ་ཡི་གནས་ན་ཀླུ་མོ་གློག་འགྱུ་མ། །སྲིན་པོའི་གནས་ན་སྲིན་མོ་ཤམ་ཤམ་མོ། །མི་ཡི་གནས་
ན་བདུད་མོ་རེ་མ་ཏཱི། །མི་ལ་བདུད་དུ་ཁྱོད་ལས་ཆེ་བ་མེད། །གནས་ནི་བྱང་ཤར་མཚམས་ན་
གནས། །རྒྱུ་ནི་བར་སྣང་མཁའ་ལ་རྒྱུ། །སྐྱེ་འགྲོ་ཡོངས་ཀྱི་དབུགས་འཆའ་མ། །རྐང་ལ་

ལྕགས་ཀྱི་ལྷམ་གྱོན་མ། །སྐུ་ལ་མཛེས་པའི་རེ་ལྡེ་གསོལ། །མི་མགོ་རྟ་མགོ་མཁར་དུ་
བརྩིགས། །ཐོད་པ་དགུ་བརྩེགས་གཞལ་ཡས་འདིར། །མ་ཅིག་ལྷ་མོ་སྤྱན་འདྲེན་ནོ། །དོ་ནུབ་
ནམ་གྱི་གུང་སྟོད་ལ། །མིང་པོ་རྡོ་རྗེ་ལས་འཆོལ་གྱི། །སྲིང་མོ་དམ་ཅན་ལས་མཛོད་ལ། །
བརྣག་པའི་ལས་རྣམས་གྲུབ་པར་མཛོད། །བོས་པའི་ཚེ་ན་སྙན་མ་སྲ། །སྒྲུབ་པའི་ཚེ་ན་ཟོར་
མ་ལྕི། །{སྦད་[རྦད]པའི་ཚེ་ན་མཐུ་མ་ཆུང༌། །རྒྱན་གྱི་གཏོར་མ་འདི་ལོང་ལ། །བཅོལ་བའི་
ལས་རྣམས་གྲུབ་པར་མཛོད། །ཧཱུཾ་སྲོག་བདུད་ནག་པོ་ཆེན་པོ་ཡི། །བཀའ་ཉན་སྒྲོལ་བྱེད་མ་
མོ་དྲུག ཁྱི་མོ་ནག་མོ་ཤེས་རབ་གསལ། ཁྲོ་ཆུའི་ཞལ་ལ་རྡོ་རྗེའི་སྐུ། །རི་རབ་བསྐོར་ཞིང་རྫུ་
འཕྲུལ་འགྱེད། །ལྷང་ལྷང་ངུ་ཞིང་དུར་ཁྲོད་ཉུལ། །སྡིག་ཅན་སྒྲོལ་བའི་མཐུ་མོ་ཆེ། །བདུད་ཀྱི་
བུ་མོ་ལས་ལ་ཡ། ཁྱི་མོ་ནག་མོ་གསེར་མིག་མ། ཁྱི་མོ་ནག་མོ་དངུལ་མིག་མ། ཁྱི་མོ་ནག་མོ་
ཟངས་མིག་མ། ཁྱི་མོ་ནག་མོ་མཁར་མིག་མ། ཁྱི་མོ་ནག་མོ་གཡུ་མིག་མ། ཁྱི་མོ་ནག་མོ་
མཆོང་མིག་མ། །བདུད་ཀྱི་བུ་མོ་ཁྱེད་དྲུག་ཀྱང༌། །ཤ་ཁྲག་གཏོར་མ་འདི་བཞེས་ལ། །ཉམས་
པའི་དགྲ་བགེགས་སྒྲོལ་ལ་ཤོག །བསད་རྟགས་དོན་སྙིང་ཁྱེར་ལ་ཤོག །བར་ཆད་སོལ་ལ་
མཐུན་རྐྱེན་སྒྲུབས། །བཅོལ་བའི་ལས་རྣམས་གྲུབ་པར་མཛོད། །མོན་མོ་ནག་མོ་ཤེལ་མིག་
མ། །མོན་མོ་ནག་མོ་གསེར་མིག་མ། །ཟངས་མིག་མ། གཡུ་མིག་མ། དངུལ་མིག་མ། ལྕགས་
མིག་མ། མོན་མོ་ནག་མོ་བསེ་མིག་མ། །མོན་མོ་ཆེན་མོ་ཁྱེད་བདུན་ཡང༌། །ཤ་ཁྲག་སོགས་གོང་
བཞིན། ཧཱུཾ་མོན་པ་ནག་པོ་བྱི་ལ་ཞོན། །མོན་པ་ནག་པོ་འབྲུག་ལ་ཞོན། །སྦྲུལ་ལ་ཞོན། གློག་ལ་
ཞོན། སྟག་ལ་ཞོན། ཁྱུང་ལ་ཞོན། རླུང་ལ་ཞོན། བདུད་ཀྱི་བཤན་པ་ཁྱེད་བདུན་ཡང༌། །ཤ་
ཁྲག༴ སོགས་གོང་བཞིན། གཞན་ཡང་སྤྲུལ་པ་ཡང་སྤྲུལ་དང༌། །ཕྱོགས་བཞིའི་རུ་འདྲེན་དམག་གི་
ཚོགས། །བདུད་ཕོ་ཉིས་ཁྲི་ཆིག་སྟོང་དང༌། །ལྷ་དམག་དཀར་པོ་འབུམ་སྡེའི་ཚོགས། །གཞན་
ཡང་ལྷ་སྲིན་སྡེ་བརྒྱད་རྣམས། ཤ་ཁྲག༴ སོགས་ཀྱིས་བསྐུལ་ཞིང་འཕྲིན་ལས་བཅོལ། ཐུན་གྱི་གཏོར་མ་མེད་ན་

འཇུག་གི་ཆོ་ག་བྱའོ། །གལ་ཏེ་ཐུན་གཏོར་ཡོད་ན། སྐབས་འདི་ཉིད་དུ་གཏོང་སྟེ། ཧཱུཾ་སྲིད་གསུམ་དབང་བསྡུད་
མགོན་པོ་ཡབ་ཡུམ་དང༌། །སྟོབས་ལྡན་ཕོ་ཉ་མངག་བཞུགས་འཁོར་དང་བཅས། །ཤིན་ཏུ་
འཇིགས་ཁྲོས་དྲག་ལ་རྔམ་པའི་གཟུགས། །རྣོ་བའི་མཚོན་འཛིན་འགྱོགས་པའི་ཤུགས་ཅན་
རྣམས། །ཟག་མེད་བདུད་རྩིའི་གཏོར་མ་འདི་བཞེས་ཤིག །སྨན་རག་ཕུད་ཀྱི་མཆོད་པ་འདི་
བཞེས་ཤིག །ཛ་གད་དཔའ་བོའི་སྨན་ཕུད་འདི་བཞེས་ཤིག །ཛམ་བུ་ཏི་བའི་མཆོད་པ་འདི་
བཞེས་ཤིག །དམ་ཉམས་དགྲ་པོའི་ཤ་ཁྲག་འདི་བཞེས་ཤིག །སྔར་བཅོལ་ལས་ཀྱི་གཏང་
རག་གཉན་པོར་འབུལ། ད་བཅོལ་ལས་ཀྱི་གསོལ་འདེབས་ཆེན་པོར་བཞེས། །བདག་ཅག་
དཔོན་སློབ་ཡོན་མཆོད་འཁོར་བཅས་ཀྱི། །ནད་དང་གནོད་པའི་རྐྱེན་རྣམས་ཞི་བ་དང༌། །ཚེ་
དང་བསོད་ནམས་དཔལ་འབྱོར་འཕེལ་བ་དང༌། ཁྱད་པར་སངས་རྒྱས་བསྟན་པ་སྐྱོང་བ་དང༌། །
བླ་མས་བཅོལ་བའི་འཕྲིན་ལས་གྲུབ་པར་མཛོད། །རྒྱལ་བའི་བཀའ་དང་དམ་ཚིག་བདེན་པ་
བཞིན། །བྱང་ཆུབ་སྒྲུབ་པའི་བར་ཆད་བྱེད་པ་ཡི། །སྡང་བའི་དགྲ་དང་གནོད་པའི་བགེགས་
ལ་སོགས། །ཐམས་ཅད་རྡུལ་ཕྲན་བཞིན་དུ་བརླག་པར་མཛོད། །རྣལ་འབྱོར་བཅོལ་བའི་
འཕྲིན་ལས་སྒྲུབ་པར་མཛོད། །བསྟན་པ་རྒྱས་པའི་ལས་འདི་མྱུར་དུ་སྒྲུབས། །ཕུན་སུམ་
ཚོགས་པ་མངའ་བ༴ སོགས་བཀྲ་ཤིས་ཀྱི་ཚིགས་བཅད་བརྗོད། སླར་ཡང་ཨརྒྷཾ་ནས། ཤཔྟའི་བར་གྱིས་མཆོད། གོང་
གི་བསྟོད་ཐུང་གིས་བསྟོད། བདག་ཅག་འཁོར་དང་བཅས་པ་ལ་མཆོག་དང་ཐུན་མོང་གི་དངོས་གྲུབ་
མ་ལུས་པ་སྒྲུབ་པའི་གདོང་གྲོགས་དང༌། ཕྱི་ནང་གསང་བ་གསུམ་གྱི་བར་ཆད་མི་མཐུན་པའི་
ཕྱོགས་ཐམས་ཅད་བསྲུང་ཞིང་བཟློག་པ་དང༌། དགྲ་བགེགས་ལོག་འདྲེན་ཐམས་ཅད་ཐལ་བ་
རྡུལ་དུ་རློག་པ་དང༌། མི་འགྱུར་བའི་ཚེ། མི་ཟད་པའི་ལོངས་སྤྱོད། རབ་ཏུ་རྒྱས་པའི་དབང་
ཐང༌། ཐུབ་པར་དཀའ་བའི་མཐུ་སྟོབས་རྣམས་སྩལ་བ་དང༌། མདོར་ན་བསམ་པའི་དོན་
ཐམས་ཅད་ཡིད་བཞིན་དུ་འགྲུབ་པར་མཛད་དུ་གསོལ། ཡི་གེ་བརྒྱ་བ་ཅི་འགྲུབ་ཏུ་བཟླ་ཞིང༌། མ་འབྱོར་

པ་དང་སོགས་ཀྱིས་བཟོད་གསོལ། རྟེན་ཡོད་ན་བརྟན་བཞུགས་དང༌། མེད་ན བཛྲ་མུཿ ཡེ་ཤེས་པ་གཤེགས།
དམ་ཚིག་པ་རང་ཉིད་ལ་བསྟིམ། དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུཾ་གིས་བདག་
བསྲུང༌། སླར་ཡང་སྨོན་ལམ་དང་བཀྲ་ཤིས་ཅི་རིགས་པར་བྱས་ལ་ཐུན་མཚམས་ལ་འཇུག་གོ །འདིར་མོན་པ་ཕོ་བདུན་མོ་བདུན་
སོགས་ཀྱི་ཞལ་ཕྱག་བཞོན་པ་བསྐྱེད་པར་འདོད་ན། བསྐུལ་བ་རྒྱས་པ་སོ་སོ་དག་ནས་འབྱུང་བ་ལྟར་བསྐྱེད་ཀྱང་རུང་ལ། མན་
ངག་ལྟར་ན་མོན་པ་བྱི་ལ་ལ་ཞོན་པ་བདུད་ཞགས་དང་ནད་རྐྱལ། འབྲུག་ལ་ཞོན་པ་རལ་གྲི་དང་ཐོད་ཁྲག །སྦྲུལ་ལ་ཞོན་པ་དུག་
སྡོང་དང་བེ་ཅོན། གློག་ལ་ཞོན་པ་ཕྱག་གཉིས་ཀྱིས་བེ་ཅོན་ནག་པོ། སྟག་ལ་ཞོན་པ་སྤུ་གྲི་དང་སྙིང་ཞགས། ཁྱུང་ལ་ཞོན་པ་སྟ་རེ་
དང་སྦྲུལ་ཞགས། རླུང་ལ་ཞོན་པ་རལ་གྲི་དང་ཞགས་པ་ནག་པོའོ། །ཧཱུཾ་གསུམ་ལས་སྐུ་གསུང་ཐུགས་ཀྱི་སྤྲུལ་པ་འཇིགས་བྱེད་
བདུད་ཕོ་གསུམ་ཁྲམ་ཤིང་དང་ནད་རྐྱལ་འཛིན་པ་སེང་གེའི་གདོང་ཅན་སེང་གེ་ལ་ཞོན་པའོ། །མོན་མོ་ཤེལ་མིག་མ་ཤེལ་གྱི་རལ་
པ་ཅན་ནས། བསེ་མིག་མ་བསེའི་རལ་པ་ཅན་གྱི་བར་རྡོ་རྗེ་དང་ནད་རྐྱལ་འཛིན་པ། ཐམས་ཅད་ཀྱང་སྐུ་མདོག་ནག་མོའོ། །
གཞན་ཡང་དཔལ་མགོན་པོ་སྐུ་མདོག་ནག་པོ་ཡང་རུང་ཞིང༌། ལྷ་མོ་ཕྱག་དང་པོ་གཉིས་ཀྱིས་རྩེ་གསུམ་དང་མི་རོའི་རྒྱལ་མཚན་
འཛིན་པ་དང༌། ནེའུ་ལེ་ནད་སྐྱལ་དུ་བསྒྱུར་ཞིང༌། དྲེ་རྟ་རྐང་གསུམ་ལ་ཆིབས་པ་དང་ཕྱག་གཉིས་མ་སོགས་སྣ་ཚོགས་ཡོད་ཅིང༌།
ཤྭ་ན་མོ་རྣམས་ཀྱང༌། གསེར། གཡུ། མཆོང༌། ཟངས༌། དུང༌། མཁར་བ། ལྕགས་རྣམས་ཀྱི་མིག་ཅན་དང༌། མིག་དང་མཐུན་པའི་
རལ་པ་བྱེད་པ་སོགས་ཡོད་པ་འགའ་ཞིག་འདམ་ཀ་དང༌། འགའ་ཞིག་བསྙེན་སྒྲུབ་དང་ལས་ཚོགས་སོ་སོའི་སྐབས་ཡིན་ནོ། །
ཤེལ་མིག་མའམ། དུང་མིག་མའམ། ཁྱི་མོ་ཤེས་རབ་གསལ་ཕྱག་བཞི་མར་བསྐྱེད་པར་ཡོད་དོ། །མན་ངག་ལོགས་སུ་བསྟན་
པར་བྱའོ། །བསྙེན་པ་ཙམ་དང་ཉེར་འབྲེལ་བར། །སྒྲུབ་ཐབས་མཆོད་ཆོག་འདི་བྱས་པས། །བསྟན་དགྲ་བདུད་སྡེ་བཅས་བཅོམ་
ནས། །འཕྲིན་ལས་རྣམ་བཞི་འགྲུབ་པར་ཤོག །ལྷ་ཆེན་ལྕམ་དྲལ་གྱི་སྒྲུབ་ཐབས་དགྲ་བགེགས་ཀུན་འཇོམས་ཞེས་བྱ་བ་འདི་ནི།
འཇམ་དབྱངས་རྡོ་རྗེ་བླ་མའི་གཏོར་ཆོག་ལ་གཞི་བྱས་ཏེ། ཡིག་རྙིང་ནས་ཁ་བཀང་སྟེ་ལྷག་ཆད་ནོར་བའི་དྲི་མ་སྤངས་ཤིང༌། རྒྱས་
བསྡུས་འཚམས་ལ་ཀླག་ཆོག་ཏུ་བྱས་པ་སྟེ། རྒྱལ་ཁམས་པ་ཏཱ་ར་ནཱ་ཐས་རང་ལོ་ཉེར་དགུ་པ་ལ་སྨྲས་པའོ།། །།འདིས་ཀྱང་བསྟན་
པ་རིན་པོ་ཆེ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག བཀྲ་ཤིས། གཅིག་ཞུས་དག

༄༅། །དཔལ་མགོན་ཏྲཀྴད་ཀྱི་བསྐང་གསོའི་ཆོ་ག་
ལས་བཞི་རྣམ་རོལ་བཞུགས་སོ། །
༄༅། །ཨོཾ་སྭཱ་སྟི། བླ་མ་སངས་རྒྱས་ནག་པོ་ཆེན་པོ་དང་བཅས་པ་ལ་ཕྱག་འཚལ་ལོ། །རབ་བརྗིད་བཟོད་དཀའ་
གདུག་པ་འདུལ་བའི་སྐུ། །མ་རུངས་བདུད་ཀྱི་ཀླད་འགེམས་དྲག་པོའི་དབྱངས། །དམིགས་མེད་ཐུགས་རྗེ་མཁའ་ལྟར་ཁྱབ་
པའི་ཐུགས། །སློབ་དཔོན་མཆོག་དང་མགོན་པོ་དབྱེར་མེད་ལ། །གུས་པས་བཏུད་ནས་མཆོད་པའི་ཆོ་ག་ནི། །རྒྱས་བསྡུས་སྐྱོན་
བྲལ་འཇུག་བདེ་རྣམས་གསལ་བ། །གོང་མའི་གསུང་ལས་གཞན་དུ་མ་འགྱུར་བར། །མཆོག་ཏུ་བརྩེ་བའི་སེམས་ཀྱིས་བྲི་བར་
བྱ། །འདི་ལ་སྦྱོར་དངོས་རྗེས་གསུམ་གྱི། སྦྱོར་བ་ལ་ལྔ་ཡོད་པ་ལས། དང་པོ་རྫས་ཚོགས་པར་བྱ་བ་ནི། འདི་སྐད་ཅེས། བཤོས་
ནག་ཟུར་གསུམ་ཁྲུ་གང་དང༌། །ནམ་རྒྱང་ནག་པོ་མདའ་ཚད་གཉིས། །རྟ་ལུག་གཡག་ཁྱི་དོམ་སྤྱང་འཕར། །དེ་རྣམས་གང་འགྲུབ་
མཐའ་ནས་བསྐོར། །བྱ་ནག་རྨ་བྱའི་རྒྱལ་མཚན་གཟུགས། །མི་རྐང་གཡང་གཞི་གྲི་སྙིང་རྣམས། །ཡོད་ན་དངོས་བཤམས་མེད་
ན་དབྱིབས། །བྱ་ལུག་སྨུག་ནག་ལ་སོགས་བཤམས། །མཆོད་རྫས་གཏོར་མ་བདུད་རྩི་དང༌། ཁྲག་ཆེན་ཆང་ཕུད་སྤོས་ཆེན་དང༌། །
དཀྱིལ་འཁོར་དམ་རྫས་ཚང་བ་བཤམས། །གུ་གུལ་མཾ་སའི་དུད་པས་བདུག །ཅེས་སོ། །
གཉིས་པ་སྔོན་འགྲོའི་ཆོས་གཉིས་ནི། ཡི་དམ་གང་བྱེད་པ་དེའི་ལུགས་ཀྱི་སྔོན་འགྲོ་གཏོར་མ་དང༌། གནས་ཡོ་བྱིན་རླབས་
སོ། །གསུམ་པ་ནི། སྐྱབས་འགྲོ་སེམས་བསྐྱེད་དོ། །བཞི་པ་ནི་ཡིག་བརྒྱའི་སྒོམ་བཟླས་སོ། །ལྔ་པ་ཚོགས་བསག་སྔོན་དུ་འགྲོ་
བས་མཚམས་བཅད་པ་ནི། བསྲུང་འཁོར་ཡན་ཆད་སོ་སོའི་གཞུང་ལྟར་བྱའོ། །ལྟ་བ་མཁའ་ལྟར་དག་པའི་ངང་ཉིད་ལས། །ཞེས་
སོགས་གྱེར་ནི་རྙིང་མའི་བདག་བསྐྱེད་དང་འབྲེལ་ན་བྱ་ལ། གཞན་མ་བྱས་ཀྱང་རུང་ངོ༌། །
གཉིས་པ་དངོས་གཞི་ལ་བཅོ་བརྒྱད་ལས། དང་པོ་བདག་བསྐྱེད་དཀྱིལ་འཁོར་སྒོམ་བཟླས་དང༌། གཉིས་པ་མདུན་བསྐྱེད་
ཡི་དམ་གྱི་གཏོར་མ་ནི་གཞུང་ལྟར་བྱའོ། །གསུམ་པ་རྟེན་བསྐྱེད་པ་ནི། གཏོར་ཆོག་ལྟར་གྱི་མགོན་པོ་གཞལ་ཡས་ཁང་བསྐྱེད་ལ་
འདི་གྱེར་རོ། །ཧཱུཾ་ནམ་མཁའི་མཐའ་དང་མཉམ་པའི་གཞལ་ཡས་ནས། །བཞེངས་ཤིག་བཞེངས་

ཤིག་ཆོས་ཀྱི་དབྱིངས་ནས་བཞེངས། །བསྐུལ་ལོ་བསྐུལ་ལོ་སེམས་ཅན་དོན་ལ་བསྐུལ། །
བསྟེན་ནོ་བསྟེན་ནོ་ཡེ་ཤེས་ལྷ་བསྟེན་ནོ། །སྒྲུབ་བོ་སྒྲུབ་བོ་ཡེ་ཤེས་ལྷ་སྒྲུབ་བོ། །ཡེ་ཤེས་
གཞལ་ཡས་ཁང་བསྐྱེད་རྒྱ་མ་ཆུང༌། །སེང་གེ་གླང་ཆེན་ཁྲི་བཤམས་དཔངས་མ་དམའ། །ཉི་
མ་ཟླ་བའི་གདན་བཤམས་འོད་མ་ཞན། །རུ་ཏྲ་ཕོ་མོའི་གདན་བཤམས་བརྗིད་མ་ཆུང༌། །དམ་
རྫས་བདུད་རྩི་སྒྲུབ་པོ་བཅུད་མ་ཞན། །མགྱོགས་པའི་ཕོ་ཉ་མངག་གོ་བང་མ་བུལ། །བདུད་ཕོ་
བདུད་མོ་བསྐུལ་ལོ་རོ་མ་གྱོང༌། །དབང་ཕྱུག་རྩ་བརྒྱད་ཚོགས་རྣམས་འཁོར་མ་ཞན། །བརྟན་
མ་བྲན་དུ་འཁོལ་ལོ་རུ་མ་ང༌། །ཞེས་སོ། །འོན་ཀྱང་བསྡུས་པའི་སྐབས་གྱེར་འདི་མ་གྲུབ་ཀྱང་འགལ་བ་མེད་དོ། །
བཞི་པ་ལྷ་བསྐྱེད་པ་གཞུང་ལྟར་བྱ། ལྔ་པ་སྤྱན་འདྲེན་པ་ནི། གཏོར་ཆོག་ལྟར་རམ། ཡང་ན་འདི་སྐད་ཅེས། ཧཱུཾ་ཐུགས་
རྗེ་ཆེན་པོ་མི་གཡོ་གཙུག་ཏོར་ཅན། །མཆོད་སྦྱིན་སྐྱབས་མཛད་ཕྱག་རྒྱ་ཉིད་ལས་ནི། །བདུད་
འདུལ་དཔའ་བོ་ཆེན་པོའི་སྐུར་སྟོན་ཞིང༌། །བྱང་ཤར་མཚམས་ན་གནས་བཅས་ཤིན་ཏུ་
བདེ། །བར་སྣང་སྤྲིན་རུམ་ལྟ་བུའི་དཀྱིལ་འཁོར་ནས། །སྐུ་མདོག་སྔོ་ནག་མི་བཟད་དུག་གི་
མདོག །ཤིན་ཏུ་ཁྲོས་ཤིང་གཏུམ་བག་ལྡན་པ་སྟེ། །ནམ་མཁའི་ཁམས་ཀུན་མ་ལུས་ཁྱབ་པར་
སྟོན། །བརྗིད་མནན་སྟབས་སུ་བཞུགས་པ་སྟེ། །མ་མོའི་ཚོགས་དང་བཅས་པའི་ལྷ། །ནག་
པོ་ཆེན་པོ་སྤྱན་འདྲེན་ན། །ལྷ་ཆེན་དཔལ་འབར་གཤེགས་སུ་གསོལ། །ཡེ་ཤེས་ཉི་ཟེར་སྟོང་
ཁམས་རྒྱས་པའི་སྐུ། །གསུང་གི་དབྱངས་སྙན་པདྨ་ཀུན་དུ་རྒྱས། །ཐུགས་ཀྱི་ཐུགས་མཆོག་
གསང་བའི་དབྱིངས་དང་མཉམ། །མཆོག་གསུམ་རྣམ་དག་མངའ་བ་གཤེགས་སུ་གསོལ། །
ཕྱག་ན་རྩེ་གསུམ་མི་མགོས་བརྒྱན་པ་བསྣམས། ཁྲོས་པའི་ཚུལ་གྱིས་ཕྱག་མཚན་དྲུག་ལ་
སྤྱོད། །ཐོད་རློན་དང་ནི་ཙིཏྟའི་ཕྱག་རྒྱ་ཅན། །སྤྱན་གསུམ་འཇིག་རྟེན་དབང་ཕྱུག་གཤེགས་
སུ་གསོལ། །དབྱིངས་ཀྱི་མ་མོ་ཐུགས་ལས་སྤྲུལ་པ་སྟེ། །དུར་ཁྲོད་བདག་མོ་དབང་བྱེད་མ་མོ་
བདུན། །སྤྲུལ་པ་མོན་མོ་ཡང་སྤྲུལ་ཁྱི་མོར་བཅས། །སྡང་བའི་དགྲ་བོ་འདུལ་ཞིང་བསྟན་པ་

བསྲུང༌། །དུར་ཁྲོད་མ་མོ་འཁོར་བཅས་གཤེགས་སུ་གསོལ། །ནག་མོ་འཁོར་དང་བཅས་པའི་
ལྷ་ཚོགས་དང༌། །ནག་པོ་འཁོར་དང་བཅས་པ་སྤྱན་འདྲེན་ན། །ལྷ་ཆེན་དཔལ་འབར་འཁོར་
བཅས་གཤེགས་སུ་གསོལ། །བྷྱོཿ ནམ་མཁའ་སྟོང་ལ་རོལ་པའི་རྣལ་འབྱོར་མ། །དཔལ་ལྡན་
ལྷ་མོ་ནག་མོ་སྲིད་གསུམ་བདག །དུས་གསུམ་སྤྱོད་པའི་མངའ་བདག་རེ་མ་ཏཱི། །དགྲ་འདུལ་
ཆེན་མོ་གནས་འདིར་གཤེགས་སུ་གསོལ། །ཨོཾ་ཨེ་ཧྱེ་ཧི་མཧཱ་ཀཱ་ལ་ག་ན་པ་ཏི་མཧཱ་ཀ་རུ་ཎི་
ཀ་དྲྀ་ཤྱ་ཧོ། ས་མ་ཡ་སྟྭཾ་ཧཱུཾ་ཛ་ཛཿ ནག་མོ་སྟྭཾ་ལཾ་ཡ་དུན་བྷྱོ་ཛཿཧཱུཾ་བཾ་ཧོཿ དྲུག་པ་དམ་ཡེ་བསྲེ་ཞིང་རྒྱས་
གདབ་པའང་གཞུང་ལྟར་བྱའོ། །
བདུན་པ་བཞུགས་སུ་གསོལ་བ་ནི། ཧཱུཾ་གཙུག་ལག་ཁང་དང་དཀྱིལ་འཁོར་གནས་འདི་རུ། །རྡོ་རྗེ་
བྲག་ཆེན་རབ་ཏུ་གཏམས་པའི་སྟེང༌། །རིན་ཆེན་གདན་ཁྲི་ཉི་ཟླ་བག་ཚེར་ལྡན། །མི་རོ་རྟ་རོ་
མང་པོའི་བཅལ་སྟེང་དུ། །དུག་གི་མེ་ཏོག་སྔོན་པོ་བཅལ་བཀྲམ་ནས། །མི་ལྤགས་རྟ་ལྤགས་
བརྩེགས་པའི་གདན་སྟེང་དུ། །རབ་བརྗིད་དཔའ་བོ་ཆེན་པོ་བཞུགས་སུ་གསོལ། །ལྷ་མིན་
གདུག་པ་གཡུལ་ལས་བཟློག་པའི་ཕྱིར། །དེད་དཔོན་དཔའ་བོ་ཆེན་པོ་བཞུགས་སུ་གསོལ། །
དམ་ཉམས་དགྲ་བོ་གཏན་ནས་བརླག་མཛད་པ། །མོན་པ་དུག་གི་སྐྱེས་བུ་བཞུགས་སུ་
གསོལ། །དུག་གསུམ་རྟག་ཏུ་འཇོམས་པའི་དཔའ་མཚན་ནི། །རྩེ་གསུམ་མགུལ་བར་ཐོད་
པའི་རྒྱལ་མཚན་བསྣམས། །རྒྱལ་མཚན་ཁ་ཊྭཱཾ་འཛིན་ཞིང་བཞུགས་སུ་གསོལ། །དགྲ་ཁྲག་
དགྲ་སྙིང་གསོལ་ཞིང་རུ་ཏྲ་འདུལ། །ཕྱག་ན་ཐོད་པ་སྙིང་བཅས་བཞུགས་སུ་གསོལ། །སྲོག་
ལ་མངའ་མཛད་ཉམས་པའི་བདུད་མཛད་པ། །སྲོག་བདག་ཆེན་པོ་གནས་འདིར་བཞུགས་སུ་
གསོལ། །ཐབས་དང་ཤེས་རབ་གཉིས་མེད་ལྡན་པའི་ཕྱིར། །ཡཀྴ་བེ་ཏ་ལཱི་དང་ཐབས་གཅིག་
ཏུ། །བདག་གིས་མཆོད་པ་བཤམས་པའི་གནས་འདི་རུ། །བདག་གིས་བཅོལ་བའི་འབྲས་བུ་
མཆིས་པ་དང༌། །ཆོས་ཀྱི་བསྟན་པ་གཉན་པོ་བསྲུང་བའི་ཕྱིར། །འཁོར་དང་བཅས་ཏེ་བརྟན་

པར་བཞུགས་སུ་གསོལ། །ཨོཾ་ཤྲཱི་མཧཱ་ཀཱ་ལ་ཏྲཀ་ཤད་མཧཱ་ཀཱ་ལ་སིདྡྷི་ཏྲི་ཡཾ་དུ་ཛཿཛཿ ཏིཥྛ་ལྷན།
བྷྱོཿ སྲིད་གསུམ་དབང་བསྡུད་ནག་མོ་རེ་མ་ཏཱི། །མཐིང་ནག་རལ་པ་སྤྲིན་དཔུང་འཐིབས་པ་
འདྲ། །ཏི་རའི་གནས་ནས་བྱིས་པའི་དུར་བྱེད་མ། །མི་དུར་གཅོད་བྱེད་ནག་མོ་བཞུགས་སུ་
གསོལ། །མ་མོ་ནག་མོ་རཀྴ་མའི་སྐུ་ལ་ས་མ་ཡ་ཏིཥྛ་ལྷན། །
བརྒྱད་པ་མཆོད་ཚོགས་འབུལ་བ་ལ་གཉིས་ལས། སྔ་མ་མཆོད་ཚོགས་བཤམ་པ་ནི། ཧཱུཾ་བཅོམ་ལྡན་རྡོ་རྗེ་ལས་
བྱུང་བ། །སྲིད་པའི་གྲོང་ཁྱེར་སུམ་བརྩེགས་འཇིག །སྲིད་པའི་མ་མོའི་ཚོགས་དང་བཅས། །
དཔལ་ལྡན་མགོན་པོ་མཐུ་ཆེན་ཁྱོད། །ཡོན་ཏན་བྱིན་གྱིས་བརླབས་པོ་ཆེ། །འཕགས་པའི་
ས་ཀུན་བརྙེས་གྱུར་ཀྱང༌། །དུས་ངན་སེམས་ཅན་འདུལ་སླད་དུ། །དཀོན་མཆོག་གསུམ་གྱི་
བཀའ་ཡང་བསྲུང༌། །སྐྱེ་འགྲོ་འཕོངས་པའི་སྐྱབས་ཀྱང་མཛད། །ཕྱག་ན་མདུང་དང་བིང་
ཆེན་བསྣམས། །བསྐལ་པའི་མེ་ལྟར་གཟི་བརྗིད་འབར། ཁྱོད་ལ་མཆོད་པ་འབུལ་བ་ནི། །གྲི་
སྙིང་ལ་སོགས་སྙིང་སྣའི་ཚོགས། །མི་ཤ་རྟ་ཤ་ལ་སོགས་ཤ་སྣའི་ཚོགས། །མེ་ཏོག་ཕྲེང་བ་
ལ་སོགས་རིན་ཆེན་དབྱིག །ལ་དུ་ལ་ཕུག་ལ་སོགས་ཡིད་བཞིན་འབྲས་བུའི་ཟས། །ཕྱོགས་
བཅུའི་ཆུ་སྐྱེས་ཐང་སྐྱེས་ལ་སོགས་ལོངས་སྤྱོད་རྐྱེན། །རིས་སུ་མ་ཆད་ལོངས་སྤྱོད་རྒྱས་པར་
འབུལ། །དཀྱིལ་འཁོར་འཁོར་ལོ་མཛེས་པར་བཀྲ་བ་དང༌། །བཤོས་གཙང་མར་མེ་ལྷ་
བཤོས་སྣ་ཚོགས་དང༌། །རྒུན་ཆང་ལ་སོགས་བཏུང་བའི་མཆོག །སྦྲང་རྩི་ལ་སོགས་མངར་
བའི་རོ། །ཞོ་ཕྲུཾ་ལ་སོགས་དཀར་གསུམ་ཟས། །སྣ་ཚོགས་མཆོད་པ་མང་པོ་རྣམས། །སྲོག་
བདུད་འཁོར་དང་བཅས་ལ་འབུལ། །ཡུན་གྱི་མགོན་པོར་ཁྱོད་མཆོད་ཀྱི། །རྟག་ཏུ་ཕྱག་
འཚལ་མཆོད་པ་འབུལ། །མཆོད་པ་དམ་པ་བཞེས་ནས་ཀྱང༌། །ཐུགས་རྗེས་གདུང་བའི་ཞིང་
ལ་དགོངས། །བདག་ཅག་རེ་སྐོང་སྨོན་ལམ་རྣམས། །འཕགས་པའི་མགོན་པོ་ཁྱོད་ཀྱིས་
གྲུབ་པར་མཛོད། །ཨོཾ་ཤྲཱི་མཧཱ་ཀཱ་ལ་ག་ན་པ་ཏི། ཨ་ཧ་ར་ཡཀྴ་དུ། ཁ་ཁ་ཁཱ་ཧི་ཁཱ་ཧི། པྲ་ཏཱིཙྪ་

ཧོ། མཧཱ་ཡཀྴ་བེ་ཏ་ལི་ཁཱ་ཧི་ཁཱ་ཧི། ཕྱི་མ་མཆོད་ཚོགས་འབུལ་བ་ནི། ཧཱུཾ་བཅོམ་ལྡན་རྡོ་རྗེ་ལས་བྱུང་བ། །
སྲིད་པའི་གྲོང་ཁྱེར་སུམ་བརྩེགས་འཇིག །སྲིད་པའི་མ་མོའི་ཚོགས་དང་བཅས། །དཔལ་
ལྡན་མགོན་པོ་མཐུ་ཆེན་ཁྱོད། །ཡོན་ཏན་བྱིན་གྱིས་བརླབས་པོ་ཆེ། །འཕགས་པའི་ས་ཀུན་
བརྙེས་གྱུར་ཀྱང༌། །དུས་ངན་སེམས་ཅན་འདུལ་སླད་དུ། །དཀོན་མཆོག་གསུམ་གྱི་བཀའ་
ཡང་བསྲུང༌། །སྐྱེ་འགྲོ་འཕོངས་པའི་སྐྱབས་ཀྱང་མཛད། །ཕྱག་ན་བདུད་འདུལ་ཁ་ཊྭཱཾ་ཀ།
བསྐལ་པའི་མེ་ལྟར་གཟི་བརྗིད་འབར། །ཡུན་གྱི་མགོན་པོར་ཁྱོད་བསྟེན་གྱི། །རྟག་ཏུ་ཕྱག་
འཚལ་མཆོད་པ་འབུལ། །དེ་ལས་གཞན་ཡང་མཆོད་པའི་ཚོགས། །རྟ་མཆོག་ལ་སོགས་ཤ་
ལྔ་དང༌། །སྤྱང་ཁུ་ར་དང་མཁའ་ལྡིང་ཤ །གཞན་ཡང་སྣ་ཚོགས་པ་ཡི་ཤ །བཙོས་པའི་ཤ་དང་
ཁུ་བའི་ཁྲག །བསྲེགས་པའི་བསུར་དང་རློན་པའི་ཤ །གློ་སྙིང་ནང་ཁྲོལ་མཁལ་མར་བཅས། །
འབྲས་བུ་ལྔ་བསྒྲལ་བདུད་རྩི་ནི། །མི་དབང་གོ་རོ་ཙ་ན་དང༌། །ཐལ་ཆེན་མཧཱ་མཾ་ས་དང༌། །
རྐང་དང་ཞག་དང་ཚིལ་བུར་བཅས། །ཉ་ཤ་སྒོག་བཙོང་ལ་ཕུག་དང༌། །ཆན་ཐུག་འཁུར་བ་
འབྲུ་སྣ་དང༌། །རྩི་ཐོག་ཁ་ཟས་སྨན་ལ་སོགས། །བཟའ་བཏུང་བྲོ་བའི་རོ་མཆོག་རྣམས། །ཐ་
དད་རྟོག་པ་ཀུན་སྤངས་ནས། །དྲི་ཞིམ་རོ་མཆོག་བརྒྱ་ལྡན་པའི། །བདུད་རྩི་མཆོག་གི་གཏོར་
མ་འབུལ། །མཆོད་པ་དམ་པ་བཞེས་ནས་ཀྱང༌། །ཨརྒྷཾ་མེ་ཏོག་བདུག་སྤོས་དང༌། །མར་མེ་དྲི་
དང་ཞལ་ཟས་དང༌། །རོལ་མོ་སིལ་སྙན་འཕན་གདུགས་དང༌། །བླ་བྲེ་རྒྱལ་མཚན་ལ་སོགས་
པ། །ཡིད་འོང་མཆོད་སྤྲིན་སྣ་ཚོགས་འབུལ། །མཆོད་པ་དམ་པ་བཞེས་ནས་ཀྱང༌། །ཐུགས་
རྗེས་དགོངས་ཏེ་བདག་ལ་གཟིགས། །བདག་གི་བསམ་པའི་སྨོན་ལམ་རྣམས། །འཕགས་
པའི་མགོན་པོ་ཁྱེད་ཀྱིས་གྲུབ་པར་མཛོད། །ཨོཾ་ཤྲཱི་མཧཱ་ཀཱ་ལ་ག་ན་པ་ཏི། ཨ་ཧ་ར་ཡཀྵཱན་ཏུ།
ཁ་ཁ་ཁཱ་ཧི་ཁཱ་ཧི། པྲ་ཏཱིཙྪ་ཧོཿ མཧཱ་ཡཀྴ་བེ་ཏ་ལཱི། ཁ་ཁ་ཁཱ་ཧི་ཁཱ་ཧི། བཛྲ་པུཥྤེ་པུ། བཛྲ་དྷཱུ་པེ་དྷཱུ།
བཛྲ་ཨཱ་ལོ་ཀེ་ཧྲཱིཿ བཛྲ་གན་དྷེ་གན། བཛྲ་ནཻ་ཝེ་ཏེ་ཧྲཱིཿ བཛྲ་མཧཱ་ཀཱ་ལ། ཐར་ལ་ལུཀ ཀཱ་ཡ་

བཛྲ་མཧཱ་ཀཱ་ལ་པཉྩ་ཨ་མྲྀ་ཏ་ཁཱ་ཧི། བཞེས་ཤིག་རོལ་ཞིག་དགོངས་ཤིག ཁ་རཾ་ཁཱ་ཧི། །
དགུ་པ་ལྷ་མོའི་སྒོས་མཆོད་ནི། བྷྱོཿ རིན་ཆེན་ཕོ་བྲང་ཐོད་མཁར་དགུ་བརྩེགས་ན། །རླུང་ནག་
ཁྲོས་པ་འཚུབ་མའི་དཀྱིལ་འཁོར་དུ། ཁྲག་གི་རྒྱ་མཚོར་ཀེང་རུས་རི་རབ་སྤུངས། །དམར་
ནག་གྲུ་གསུམ་འབར་བའི་གནས་མཆོག་ཏུ། །སྲིན་མོ་ནག་མོ་ཁྱོད་ལ་མཆོད་པ་འབུལ། །
གཟུགས་སྣང་གཟུགས་སུ་འབུལ་ལོ་བཞེས་སུ་གསོལ། །སྒྲ་གྲགས་དབྱིངས་སུ་འབུལ་ལོ་
བཞེས་སུ་གསོལ། །རྣམ་རྟོག་ཡིད་ཀྱི་ཚོགས་རྣམས་བཞེས་སུ་གསོལ། ཁྱོད་ལ་མཆོད་པ་
དམིགས་སུ་འབུལ་བ་ནི། །མི་དབང་འབྲས་བུ་སྙིང་གཞོན་བཅུད་ཁྲག་དང༌། །ཀེང་ཀའི་ཚལ་
ཐོག་ཤིང་ལོ་རླུང་ཁྱེར་སོགས། ཁྱེད་ལ་དམིགས་སུ་འབུལ་གྱི་འདི་བཞེས་ལ། །བཅོལ་བའི་
ལས་འདི་འཆར་བར་མི་བཏང་འཚལ། །མ་མོ་ནག་མོ་ས་ར་ཏ་ཀུ་ལུ་ཀུ་ལུ་ཧ་ཧ་ཧ་མཾ་ས་ཁཱ་ཧི།
རཀྟ་ཁཱ་ཧི། ཞེས་བརྗོད་དོ། །
བཅུ་པ་སྨན་ཕུད་འབུལ་བ་ནི། ཨོཾ་ཨཱཿཧཱུཾ། སརྦ་པཉྩ་ཨ་མྲྀ་ཏ་ཧཱུཾ་ཧྲཱིཿཐ། ཧཱུཾ། བྷནྡྷ་སྣོད་བཟང་ཡངས་
པ་རུ། །རང་བྱུང་གདོན་ནས་དག་པ་སྟེ། །རྩ་བརྒྱད་སྟོང་ལ་སྦྱར་བའི་སྨན། །རིགས་ལྔ་དམ་
ཚིག་ལྔ་ཡི་དངོས། །ཡེ་ཤེས་ལྔ་རྫོགས་གྲུབ་པའི་རྫས། །དུག་ལྔ་སེལ་བའི་བདུད་རྩི་འདི། །
རྒྱུད་དྲུག་སེམས་ཅན་ཀུན་སྒྲོལ་ཞིང༌། །རྒྱལ་བ་རྒྱ་མཚོ་རྣམས་ཀྱིས་གསོལ། །ཐུགས་དམ་
དབྱིངས་ཉིད་བསྐུལ་བའི་མཆོག །དཔལ་ལྡན་མགོན་པོ་འཁོར་དང་བཅས། །མཆོད་པ་དམ་
པ་འབུལ་གྱི་བཞེས། །མཆོད་བཞེས་ལས་ཀྱི་དངོས་གྲུབ་སྩོལ། །
བཅུ་གཅིག་པ་རཀྟའི་མཆོད་པ་ནི། ཨོཾ་ཨཱཿཧཱུཾ་མཧཱ་རཀྟ་ཛྭ་ལ་མཎྜ་ལ་ཧཱུཾ་ཧྲཱིཿཐ། མཧཱ་རཀྟ་བསྒྲལ་
བའི་ཁྲག །མཱུ་ལ་ཏན་ཏྲ་རྩ་བའི་ཁྲག །པདྨ་རཀྟ་སྦྱོར་བའི་ཁྲག །ཆུ་དང་མ་འདྲེས་དྭངས་མའི་
ཁྲག །ཤ་སྣ་བརྒྱ་དང་ཁྲག་སྣ་སྟོང༌། །འབུལ་ནི་ནག་པོ་ཆེ་ལ་འབུལ། །མཆོད་ནི་ཡི་དམ་ཆོས་
སྐྱོང་ལས་མཁན་མཆོད། །སྐོང་ནི་སྣང་སྲིད་མ་མོ་ཐུགས་དམ་བསྐང༌། །བསྐོངས་གྱུར་དབང་

དང་དངོས་གྲུབ་ཞུ། །མཧཱ་རཀྟ་ཁཱ་ཧི། གོ་རོ་ཙ་ན་ཁཱ་ཧི། རཀྟའི་རྒྱ་མཚོ་ཆེན་པོ་ལ། །ཞིང་
ཆུང་ཉ་འཕྱོ་ཚིལ་ཆེན་འཕྱར། །བསུར་ཕུད་བདུད་རྩི་རཀྟའི་གཏོར་མ་འབུལ། །སློབ་དཔོན་
ལ་ནི་སྡང་བ་དང༌། །རྡོ་རྗེ་སྤུན་ལ་ཁྲོ་བ་དང༌། །རྣལ་འབྱོར་བདག་ལ་གནོད་པ་དག །དེ་དག་
ནག་པོ་ཆེན་པོས་སྒྲོལ། །ཡན་ལག་ཀུན་གྱི་ཤ་ཆོད་ལ། །རྟག་ཏུ་མགོན་པོ་ནག་པོས་གསོལ།
ཁྲག་གི་རྒྱུན་ཡང་བཏུང་བར་གྱིས། །དེ་ཡི་ཚེ་སྲོག་དབང་དུ་བསྡུས། །བདག་ཅག་འཁོར་དང་
བཅས་པ་ཡི། །རྐྱེན་དང་ནད་རྣམས་ཐམས་ཅད་བཟློག ཨོཾ་ཙན་ད་མཧཱ་ཀཱ་ལ་དྷི་ལེ་ན་ཏ། བ་
ལིཾ་ཏ་ཁཱ་ཧི། མཧཱ་ཀཱ་ལ་མ་མཱ་ཤ་ཏྲཱུཾ། ཨ་མུ་ཀཾ་མཾ་ས་མེ་ད། བྷ་ས་མེ་ཙ་རུ་ཏི། ཛི་བཾ། པྲི་ཡཾ། བ་
ཀ་ཤ་ནི། ཨི་དཾ་བ་ལིཾ་ཏ་གྷ ཧྞ་ཁཱ་ཧི་ཁཱ་ཧི། བྷུ་ཛ་ཧོ། ས་མཱ་ཡཾ། ཨ་ཏི་ཀྲ་མ་ཧཱུཾ་ཕཊ། །
བཅུ་གཉིས་པ་གཏོར་མ་འབུལ་བ་ནི། ཨོཾ་ཨཱཿཧཱུཾ་མཧཱ་བཱ་ལིཾ་ཏ་ཏེ་ཛོ་བཱ་ལིཾ་ཏ་བཱ་ལ་བ་ཏེ་གུ་ཧྱ་སིདྡྷི་ས་
མ་ཡ་ཧཱུཾ་ཧྲཱིཿཐ། ཧཱུཾ་སྣོད་ཀྱི་འཇིག་རྟེན་གཏོར་གཞོང་དུ། །བཅུད་ཀྱི་སེམས་ཅན་གཏོར་མར་
བཤམས། །ཤ་སྣ་བརྒྱ་དང་སྙིང་སྣ་སྟོང༌། །འབུལ་ནི་ལེགས་ལྡན་ཁྱེད་ལ་འབུལ། །མཆོད་ནི་
ཞིང་བཅུའི་ཁྲོ་རྒྱལ་མཆོད། །སྐོང་ནི་སྣང་སྲིད་ལྷ་སྲིན་བསྐོངས། །བསྐོངས་གྱུར་དབང་དང་
དངོས་གྲུབ་ཞུ། །བཞེས་ཤིག་རོལ་ཞིག་ཁ་རཾ་ཁཱ་ཧི། །ཞེས་གྱེར་ལ། དེ་རྗེས་གཏོར་ཆོག་ནས་འབྱུང་བ་ལྟར་
གཏོར་མ་བྱིན་རླབས་དང༌། གཏོར་མ་འབུལ་བ་དང༌། ཞལ་དུ་བསྟབས་པ་རྣམས་བྱའོ། །
བཅུ་གསུམ་པ་སྐང་རྫས་བྱིན་གྱིས་བརླབ་པ་ནི། རང་རྒྱལ་བ་ཤཱཀྱ་སེང་གེར་གྱུར། །གཏོར་ནང་ཟླ་སྟེང་ཨ་
དཀར་པོ། །ཐལ་མོ་ཁོང་སྟོང་དུ་སྙིང་གར་སྦྱར། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱཿསྭ་བྷཱ་བ་ཤུདྡྷོ྅ཧཾ། རང་ནམ་མཁའ་
མཛོད་སྔོན་པོ་རིན་ཆེན་སྒྲོམ་བུ་འཛིན་པ། ཟླ་སྟེང་སྭ་སེར་པོ། དཔྲལ་བར་ནམ་མཁའ་མཛོད་ཀྱི་ཕྱག་རྒྱ་དང༌། ན་མཿསརྦ་
ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱཧཱ། བདུད་རྩི་ཐལ་སྦྱོར་
དམར་པོ་མཉམ་གཞག་ཅན། ཟླ་སྟེང་རཾ་དམར་པོ། ཐལ་མོ་ཕྱིར་བསྐྱེད་མཐེ་བོང་བསྣོལ་བ་ཁའི་ཐད་དུ་བཞག ཨོཾ་ཨ་མྲྀ་ཏ་
ཀུཎྜ་ལི་ཧ་ན་ཧ་ན་ཧཱུཾ་ཕཊ། རྒྱ་ཆེན་ཤུགས་ལྡན་འོད་ལྗང་ཁུ་རལ་གྲི་འཛིན་པ་ཟླ་སྟེང་ཧ་ལྗང་ཁུ། གཡོན་ཁུ་ཚུར་གཡས་

སྙིང་གར་སྡིགས་མཛུབ་བྱས་པ་སྣོད་ལ་བཏང༌། ན་མཿསརྦ་ཏ་ཐཱ་ག་ཏ་ཨ་བ་ལོ་ཀི་ཏེ་ཨོཾ་སཾ་བྷ་ར་སཾ་བྷ་ར་ཧཱུཾ།
ཡེ་ཤེས་སྐར་མདའ་དཀར་པོ་རྡོར་དྲིལ་ཅན་ཟླ་སྟེང་ཧཱུཾ་སྔོན་པོ། གཡས་ཁུ་ཚུར་གཡོན་སྙིང་གར་སྣོད་འདེགས་ཚུལ་བྱ། ཨོཾ་ཛྙཱ་
ན་ཨཱ་ཝ་ལོ་ཀི་ཏེ་ས་མནྟ་སྥཱ་ར་ཎ་རསྨི་བྷ་བ་ས་མ་ཡ་མཧཱ་མ་ཎི་དུ་རུ་དུ་རུ་ཧྲི་ད་ཡ་ཛྭ་ལ་ནི་ཧཱུཾ།
དབང་བསྒྱུར་འཁོར་ལོ་དམར་པོ་འཁོར་ལོ་འཛིན་པ། ཟླ་སྟེང་ཛ་དམར་པོ་སོར་མོ་ནང་དུ་བསྣོལ་བ་སྤྱི་བོར་བཞག ན་མཿས་
མནྟ་བུདྡྷ་ནཱཾ་གྲ་ཧེ་ཤྭ་རི་པྲ་བྷཉྫ་ན་མཧཱ་ས་མ་ཡེ་སྭཱཧཱ། ཞེས་སོ། །
བཅུ་བཞི་པ་ཐུགས་དམ་བསྐང་བ་ལ། ཡབ་གཙོ་བོར་གྱུར་པའི་ཐུགས་དམ་བསྐང་བ་དང༌། ཡུམ་གཙོ་བོར་གྱུར་པའི་ཐུགས་
དམ་བསྐང་བའོ། །དང་པོ་ནི། ཧཱུཾ་བདག་ནི་རིག་འཛིན་སྒྲུབ་པ་པོ། །བདག་ནི་རྣལ་འབྱོར་དམ་ཚིག་
ཅན། །དམ་ལ་གནས་ཤིང་ལྷ་ལ་འཕྲེང༌། ཁྱེད་ནི་སྲུང་མ་མཐུ་རྩལ་ཅན། །སྔོན་ཚེ་དཔལ་གྱི་
སྤྱན་སྔ་རུ། །བསྟན་པ་བསྲུང་བར་ཞལ་བཞེས་པ། ཁྱེད་ཀྱི་དམ་བཅའ་གཉེན་པོ་དེ། །ད་ལྟ་
རྣལ་འབྱོར་བདག་བསྐུལ་ན། །བསྒྲུབ་ཕྱིར་བསྐུལ་ཕྱིར་གཤེགས་སུ་གསོལ། །མཧཱ་ཀཱ་ལ་
གནས་འདིར་སྤྱོན། །ནག་པོ་ཆེན་པོ་གནས༴ རིག་འཛིན་སྲུང་མ༴ ལེགས་ལྡན་ནག་པོ༴ བོས་
སོ་བདུད་རྒྱལ་སྙན་མ་སྲ། །གཡབས་སོ་བདུད་རྒྱལ་སྤྱན་མ་རྟུལ། །བསྟེན་ནོ་བདུད་རྒྱལ་
རྒྱང་མ་རིང༌། །སྒྲུབ་པོ་མགོན་པོ་གོང་མ་གཡེལ། །སྐུལ་ལོ་བདུད་རྒྱལ་ཕྲག་མ་དོག །རྦད་དོ་
ལེགས་ལྡན་མཐུ་མ་ཆུང༌། །ཐུགས་དམ་སྐོང་ལ་གནས་འདིར་བྱོན། །དོ་ནུབ་ཆད་དང་ཁྲིམས་
ལ་སྤྱོན། །དོ་ནུབ་མནའ་དང་མཐོ་ལ་སྤྱོན། །དོ་ནུབ་མཐུ་དང་དཔུང་ལ་སྤྱོན། །གྲོགས་པོར་
བྱས་སོ་གཞུང་མ་ངན། །མཛའ་བོར་བྱས་སོ་ངོ་མ་ཆུང༌། །མནའ་མཐོར་བྱས་སོ་ཁྲེལ་མ་ཤོར། །
རྗེ་བོར་བསྟེན་ནོ་དབང་མ་ཆེ། །བྲན་ལྟར་བསྒྲུབས་སོ་རྒྱུད་མ་ངན། ཁྱེད་དམ་ཚིག་གཉན་ལ་
མི་སེམས་སམ། །དང་པོའི་ཆད་སོ་འདི་མིན་ནམ། །དམ་ཚིག་འདའ་བར་མ་ཆད་དོ། །བསྟན་
པ་བསྲུང་བར་མ་ཆད་དམ། །དམ་བཅས་མ་གཡེལ་ད་ཚུར་སྤྱོན། །བཅོལ་བའི་ལས་འདི་མ་
བྱས་ན། །བདེ་གཤེགས་རྒྱལ་བའི་བཀའ་ཡང་བསླུས། །དང་པོའི་ཆད་སོ་མ་གསོས་ན། །དམ་

ཚིག་གཉན་གྱི་ཆད་པ་འོང༌། །བཀའ་ཡི་དམོད་པས་སྡིགས་པར་མཆིའོ། །དེ་བས་དམ་ལ་
མ་འདའ་ཞིག །ཐུགས་དམ་གཉན་པོ་བདག་སྐོང་ངོ༌། །བདག་ཀྱང་དམ་ལས་མི་འདའ་ཡི། །
ཆད་པའི་གཞུང་ལས་མི་ལྡོག་གོ །གཉིས་ཀ་དམ་ལས་མི་འདའ་འཚལ། །དེ་ཙམ་མཚང་ལ་
མ་བརྒལ་ན། །མི་ཤེས་སྙོམས་ལས་བྱེད་པར་མཆིའོ། །ཀྱེ། ཉོན་དང་མགོན་པོ་ཐོད་ཕྲེང་ཅན། །
རྒྱལ་བའི་བཀའ་ལ་མི་སེམས་མེད། །ཟབ་མོའི་དོན་ལ་མི་སེམས་མེད། །མནའ་དང་ཁྲིམས་
ལ་མི་བརྟེན་མེད། །ཟས་དང་སྐོམ་ལ་མི་ཆགས་མེད། །དོ་ནུབ་ཁྱོད་ཀྱི་ཐུགས་དམ་བསྐང༌། །
དོ་ནུབ་ཉམ་ཆག་མ་ལུས་བསྐང༌། །དོ་ནུབ་ཞིག་རལ་མ་ལུས་གསོ། །དོ་ནུབ་ལྷ་ལ་བཤགས་
པ་བྱེད། །དོ་ནུབ་ལྷ་ལ་སེམས་འཁོན་སྦྱོང༌། །དོ་ནུབ་ཉེས་པར་ཁས་ཀྱང་ལེན། །དོ་ནུབ་
མཉེས་པའི་ཟས་ཤིག་འདྲེན། །དོ་ནུབ་མཛའ་བའི་གཞུང་ཞིག་སྲོང༌། །དོ་ནུབ་བྱམས་པའི་
ལན་ཞིག་ལྡོན། །དོ་ནུབ་སྔ་མའི་གཏང་རག་གཏོང༌། །དོ་ནུབ་ཕྱི་མའི་ཞུ་སྐྱེམས་འབུལ། །དོ་
ནུབ་ཁྱེད་རྣམས་དགོངས་སུ་གསོལ། །ཕྱག་བརྙན་རྒྱ་ནག་དགོངས་སུ་གསོལ། །ཕོ་ཉ་ལྕགས་
སྤྱང་༴ ཚོགས་ཀྱི་བདག་པོ༴ ཡུམ་ཆེན་པེ་ཏ༴ བཀའ་སྡོད་མགོན་པོ༴ མ་བདུན་སྲིང་བཞི༴ ཀླུ་
མོ་མཆེད་བཞིའི༴ ཕྱོགས་སྐྱོང་མགོན་པོ༴ བསྐང་ངོ་སྐལ་བའི་ཐུགས་དམ་བསྐང༌། །བརྟེན་
པའི་དམ་རྫས་ཡིན་པའི་ཕྱིར། །སྐྱུང་ཀའི་རྒྱལ་མཚན་གྱིས་ཐུགས་དམ་བསྐང༌། །དམ་ཚིག་
གཉན་པོ་བསྲེ་བའི་ཕྱིར། །བདུད་རྩི་སྨན་གྱིས༴ ལྗགས་ཀྱི་དབང་པོ་ཚིམ་བྱེད་ཕྱིར། །བཤོས་
བུ་ནག་པོས༴ རཀྟ་སྐོམ་དུ་འཐུང་བའི་ཕྱིར། །དམར་ཆེན་ཨརྒྷས༴ རྟག་ཏུ་འཕྲིན་ལས་
འཆོལ་བའི་ཕྱིར། །རྒྱུན་གྱི་གཏོར་མས༴ ཐུགས་དམ་གཉན་པོ་བསྐངས་པ་ཡིས། །ཚོགས་
བདག་ཆེན་པོའི་ཐུགས་དམ་བསྐང༌། །ཡུམ་ཆེན་པེ་ཏའི༴ བཀའ་སྡོད་མགོན་པོའི༴ ཀང་ཀ་
ཏ་རའི༴ རིགས་བཞི་མགོན་པོའི༴ མ་བདུན་སྲིང་བཞིའི༴ ཀླུ་མོ་མཆེད་བཞིའི༴ ཕྱོགས་སྐྱོང་
མགོན་པོའི༴ བདུད་ཁ་དགྲ་ལ་བསྒྱུར་བའི་ཕྱིར། །རྒྱ་གར་ནག་པོའི༴ དགྲ་བགེགས་གནས་

ནས་འགུགས་པའི་ཕྱིར། །ལྕགས་སྤྱང་སྔོན་པོའི༴ དམག་དཔོན་རུ་མཚོན་འགྱེད་པའི་ཕྱིར། །
ཡང་སྤྲུལ་འབུམ་གྱི་ཐུགས་དམ་བསྐང༌། །བསྐང་ངོ་སྐལ་བའི་ཐུགས་དམ་བསྐང༌། །དོ་ནུབ་
ལྷ་ལ་འཁོན་སྤངས་པ། །ཉེས་པ་མཆིས་ན་ཁྱེད་ལ་བཤགས །ཕྱིན་ཆད་ཉེས་པ་མི་བགྱིད་དོ།
ཁྱོད་ཀྱང་རིང་དུ་མ་མཛད་ཅིག །བདག་གིས་ཚོར་བ་མ་ནོངས་ཀྱང༌། །བདུད་ཀྱི་ཐུགས་ནུར་
སྲིད་པས་སུ། །བསྐང་ངོ་བཤགས་སོ་བྱས་ལགས་སོ། །ཐུགས་དམ་བསྐང་བ་དེ་ལགས་སོ། །
སྒྲུབ་ལ་བར་ཆད་གྱུར་པ་དང༌། །དམ་རྫས་ཚང་བར་མ་བསོགས་དང༌། །ཐུགས་དམ་དུས་
སུ་མ་བསྐོངས་དང༌། །རྩ་བའི་དམ་ཚིག་འཆོལ་བ་རྣམས། །དོ་ནུབ་བསྐང་ཞིང་བཤགས་པར་
བགྱི། ཁྱེད་ཀྱང་དམ་ལས་མ་འདའ་བར། །སྐུལ་ན་རིངས་བའི་ལས་འདི་མཛོད། །ང་ཡང་
དམ་ལས་མི་འདའ་སྟེ། ཁྱོད་ཀྱང་རྟག་ཏུ་བསྒྲུབ་ཅིང་མཆོད། །འོ་སྐོལ་གཉིས་ཀྱི་དམ་བཅའ་
འདི། །སྲོག་ལ་བབ་ཀྱང་གཞུང་བསྲང་འཚལ། །བདག་ལ་སྡང་བའི་དགྲ་བྱུང་ན། །ཕ་ཁུར་
འདུག་ཀྱང་སོད་ལ་ཤོག ཁྱེད་ལ་མཆོད་པའི་དམ་རྫས་འདི། །རྒྱ་མཚོའི་གཏིང་ན་འདུག་ཀྱང་
རུང༌། །ཅི་ལའང་བསྡོས་ནས་ཐུགས་དམ་བསྐང༌། །ཇེ་ཉེ་ཇེ་གདུང་གཉིས་ཀས་བགྱིའོ། །ཀྱེ།
གྲོགས་ལ་གཞུང་མེད་མི་སྲིད་ཀྱི། །རྣལ་འབྱོར་དམ་མེད་མི་སྲིད་ཀྱི། །ཆད་འདི་མི་འགྲུབ་མི་
སྲིད་ཀྱི། །མགུ་བའི་ཟས་ཤིག་ངེས་ཀྱང་འདྲེན། །ཟས་ཀྱི་ངོ་ཡང་ཁྱེད་ཀྱིས་གྱིས། །ཆད་པའི་
གཞུང་འདི་ང་ཡང་སྲོང༌། །སྨྲས་པའི་ཚིག་འདི་ཁྱེད་ཀྱང་ཉོན། །བསྐུལ་བའི་གཉེར་འདི་ང་
ལ་ཡོད། །བཅོལ་བའི་ལས་འདི་ཁྱོད་ཀྱིས་གྱིས། །གཉིས་ཀ་ཆད་པའི་གཞུང་བསྲང་འཚལ། །
གཉིས་ཀ་ལས་ཀྱི་གཉེར་བསྐུལ་འཚལ། །སྨྲའོ་ཆད་དོ་ཐུགས་དམ་ཅན། །གསོལ་ལོ་མཆོད་
དོ་སྲུང་མའི་ཚོགས། །སོད་ཅིང་ཆོད་ཅིག་དགྲ་དང་བགེགས། །ལྟོས་སོ་གཉེར་རོ་ཐུགས་དམ་
ཅན། ཁྱེད་དང་རྣལ་འབྱོར་བདག་ཅག་གཉིས། །བསྐལ་པ་ཞིག་ཀྱང་མི་འབྲལ་ལོ། །ལྟེམས་
སེ་རྒྱངས་སེ་མ་མཛད་པར། །བརྩེ་གདུང་སེམས་ལ་ཅེ་ཆེར་མཛོད། །མཐུ་སྟོབས་ཅི་ཡོད་

ལྟ་ཡང་ལྟ། །སྐུ་ཤུགས་ཕྱུང་ལ་ལས་འདི་མཛོད། །རྣལ་འབྱོར་གཉེན་པོའི་སྲུང་མ་མཛོད། །
ནོར་རྣམས་བསྲུང་བའི་སྲུང་མ་མཛོད། །ཐུགས་དམ་གཉན་པོ་བསྐངས་བ་ཡིས། །ལྷ་དང་
མི་འབྲལ་གྲིབ་ལྟར་འགྲོགས། །ཟས་དག་ཕུད་ཀྱིས་ཁྱེད་མཆོད་དོ། །རྟག་ཏུ་དྲག་པོའི་ཕྲིན་
ལས་མཛོད། །བཅོལ་བའི་ལས་རྣམས་གྲུབ་པར་མཛོད། གཉིས་པ་ནི། བྷྱོཿ དཔལ་ལྡན་ལྷ་མོ་
ནག་མོ་ནི། །གནས་འདིར་བརྩེ་ཕྱིར་གཤེགས་སུ་གསོལ། །སྲིང་གཅིག་ལྷ་མོ་དགོངས་སུ་
གསོལ། །བདུད་ཀྱི་ཡུམ་ལ་གཤིན་རྗེའི་ལྕམ། །ནད་དང་རིམས་ཀྱི་བདག་མོ་ཁྱོད། །ཐུགས་
དམ་བསྐང་ཕྱིར་གཤེགས་སུ་གསོལ། །ཉམས་ཆགས་གསོ་ཡིས་གནས་འདིར་སྤྱོན། །བསྐང་
ངོ་བསྐལ་བའི་ཐུགས་དམ་བསྐང༌། །བོད་པའི་དམ་རྫས་ཡིན་པའི་ཕྱིར། །ཞིང་ཆེན་གཡང་
གཞིས་ཐུགས་དམ་བསྐང༌། །བརྟེན་པའི་དམ་རྫས་ཡིན་པའི་ཕྱིར། །མི་དབང་སྙིང་གིས༴ 
རང་བཞིན་གནས་ནས་སྤྱན་དྲངས་ཕྱིར། །མི་རྐང་གླིང་བུས༴ དམ་ཚིག་གཉན་པོ་བསྲེ་བའི་
ཕྱིར། །བདུད་རྩི་སྨན་གྱིས༴ འདོད་པའི་གཙོ་མོ་ཡིན་པའི་ཕྱིར། །རྨ་བྱའི་རྒྱལ་མཚན་གྱིས༴ 
ཤངས་ཀྱི་དབང་པོ་ཚིམ་བྱའི་ཕྱིར། །ཤ་ཆེན་དུད་པས༴ མགུར་གྱི་གསང་ནས་དྲངས་བའི་
ཕྱིར། །དམར་ཆེན་རཀྟས༴ ཉམས་ཆགས་མ་ལུས་བསྐང་བའི་ཕྱིར། །བྱ་ལུག་སྨུག་ནག་གིས༴ 
ནག་མོ་འབུམ་སྡེའི་ཐུགས་དམ་བསྐང༌། །དཀར་མོ་འབུམ་སྡེའི༴ སེར་མོ་འབུམ་སྡེའི༴ དམར་
པོ་འབུམ་སྡེའི༴ མཐིང་ནག་འབུམ་སྡེའི༴ ལྗང་མོ་འབུམ་སྡེའི༴ སྨུག་མོ་འབུམ་སྡེའི༴ མོན་མོ་
ནག་མོའི༴ འདོད་ཁམས་བརྟན་མའི༴ ཁྱེད་ཀྱང་དམ་ལས་མ་འདའ་ཅིག །ད་ཡང་དམ་ལས་
མི་འདའ་འོ། །ཐུགས་དམ་གཉན་པོ་འདིས་སྐོངས་ནས། །ཉམས་ཆགས་མཆིས་པ་བཟོད་པར་
གསོལ། །སྐུ་གསུང་ཐུགས་ཀྱི་དངོས་གྲུབ་སྩོལ། །འཕྲིན་ལས་དྲག་ཤུལ་མ་ཆུང་ཅིག །བཅོམ་
བའི་འཕྲིན་ལས་གྲུབ་པར་མཛོད། །
བཅོ་ལྔ་པ་བསྟོད་པ་ནི། གཏོར་ཆོག་ལྟར་རམ། ཡང་ན། འོད་ཕུང་བསྐལ་པའི་མེ་ལྟར་འབར་བའི་འོད། །

སྨིན་གཉིས་འཁྲིགས་པའི་ཁྲོ་གཉེར་བཞད་པའི་ཞལ། །རབ་བཞད་འཛུམ་དང་མཆེ་བ་
གཙིགས་པ་པོ། །ཡེ་ཤེས་སྤྱན་གསུམ་ཉི་ཟླ་ཤར་བའི་འོད། །སྟོན་པ་བླ་མེད་ཆོས་རྗེའི་བཀའ་
བཞིན་དུ། །དམ་ཚིག་འཁོར་ལོའི་རྒྱུད་རྣམས་སྲུང་མཛད་ཅིང༌། །ཀླུ་ཡི་ཅོད་པན་བརྗིད་པས་
འགྱིངས་པ་ནི། །ངེས་པར་ཆེ་བཙན་རྒྱལ་པོའི་བདག་པོ་ལགས། །དགོན་པའི་ནགས་འདབས་
དུར་ཁྲོད་ཆེན་པོ་ན། །རབ་འཇིགས་མ་མོའི་ཚོགས་ཀྱིས་ཡོངས་བསྐོར་ཞིང༌། །ཞི་གནས་ལྷག་
མཐོང་ཉི་ཟླའི་རྒྱན་ཐོགས་པ། ཁྱོད་ནི་རྣལ་འབྱོར་གྲུབ་པའི་དབང་ཕྱུག་ཡིན། །ནད་གཏོང་
གཤིན་རྗེའི་ཚོགས་རྣམས་ཀུན་བཅོམ་སྟེ། །མདངས་འཕྲོག་སྲིན་པོ་ཀུན་ཀྱང་ཕྱག་འཚལ་
བསྟོད། །ལོག་འདྲེན་བགེགས་རྣམས་ཤིན་ཏུ་འདུལ་མཛད་པ། །སེང་གེ་གླང་ཆེན་པགས་པ་
གོས་སུ་གྱོན། །ལྷ་ཡུལ་གྲོང་ཁྱེར་ནགས་འདབས་ཐམས་ཅད་དུ། །ལྷ་དམག་དཀར་པོ་འབུམ་
གྱི་དབུགས་འབྱིན་པ། །ཉོན་མོངས་གཡུལ་ལས་ལྷ་ཆེན་རྒྱལ་བའི་རྟགས། ཁ་ཊྭཱཾ་མི་མགོས་
རྒྱན་པ་ཕྱག་ན་བསྣམས། །བནྡྷ་ཐོད་པ་སྙིང་བཅས་སྙིང་ཞགས་ཅན། །དུག་སྡོང་ཧ་ལ་འབར་
བ་བསྣམས་པ་ནི། །ཐོད་པའི་ཁར་འཇོག་སྤྱན་སྔ་བརྩོན་པ་ཡིས། །གནོད་སྦྱིན་གཟི་བརྗིད་
མདངས་ཀུན་འཕྲོག་པར་མཛད། །ཞེ་སྡང་རོ་ལངས་རྣམ་པར་འཇོམས་མཛད་ཅིང༌། །ལྷ་མིན་
བདུད་དཔུང་གཡུལ་གྱི་མཚམས་བཅད་ནས། །ལོག་འདྲེན་སྲིན་པོ་མཐའ་ཡས་དགྲ་གནོན་
པ། །དཔའ་བོ་ཆེན་པོ་དཔའ་མཚན་སྟག་ལྤགས་ཅན། །ལྷ་ཡི་ལྷ་ཁྱོད་མེ་ལྷ་ཚོགས་བདག་
སོགས། །དྲག་པོ་ལ་སོགས་ལྷ་ཆེན་ཀུན་གྱིས་མཆོད། །ཕྱོགས་རྣམས་ཀུན་དང་གཞན་དུ་
རྣམ་པར་གྲགས། །སྨོན་ལམ་ཁྱད་པར་མང་པོས་ཐུགས་སྦྱངས་ནས། །སྒྱུ་མ་ལྟ་བུའི་རྣམ་པ་
ཅིར་ཡང་སྟོན། །ཕན་མཛད་སྨན་སྡོང་ལྗོན་པ་ཁྱོད་དྲུང་དུ། །སྡུག་བསྔལ་ཚ་བས་གདུངས་པ་
བདག་ལ་སོགས། །མགོན་དང་གཉེན་འཚལ་སྐྱབས་སུ་བྱོན་ནས་ཀྱང༌། །འཇིགས་མེད་རྒྱ་
ཆེན་དངོས་གྲུབ་སྩལ་དུ་གསོལ། བྷྱོཿ ཁམས་གསུམ་དབང་སྡུད་ནག་མོ་རེ་མ་ཏཱི། །སྨན་མོ་

བརྗིད་པས་སྲིད་གསུམ་ཟིལ་གྱིས་གནོན། །སྐྱེ་འགྲོ་སྒྲོལ་མཛད་ཡུམ་ཆེན་ཀུན་གྱི་ངང༌། །ནག་
མོ་གཙོ་མོ་ཁྱོད་ལ་བསྟོད་པ་འབུལ། །སྟོང་གསུམ་དབང་སྡུད་བྷྱོཿཡི་སྒྲ་སྒྲོག་མ། །ལྕགས་
ཀྱི་རལ་པ་མང་པོ་སྤྲུལ་པར་སྤྲོ། །ལེབ་གན་ནད་ཀྱི་མཚོན་སྤྲིན་སྐུ་ལ་གསོལ། །དགྲ་འདུལ་
གཡུལ་ཟློག་མ་ལ་བསྟོད་པར་བགྱི། །དུས་བཞི་དབང་བྱེད་ནམ་ཟླའི་སྟངས་འཛིན་མ། །ཟ་
བྱེད་སྲོག་ལ་རོལ་པའི་མཆེ་བ་ཅན། །སེམས་ཅན་རྒྱལ་མོ་བཞི་ཞོན་འཇིགས་པའི་གཟུགས། །
ནམ་ཟླའི་དབང་བྱེད་མ་ཁྱོད་གུས་པས་བསྟོད། །རང་བཞིན་དབྱིངས་ལས་སྤྲུལ་པ་དཔག་
མེད་སྟོན། །སྲིད་གསུམ་བདག་མོ་འཁོར་དང་བཅས་པ་རྣམས། །འདིར་སྤྱོན་རྒྱན་གྱི་གཏོར་
མ་འདི་བཞེས་ལ། །མིང་པོས་བཅོལ་བའི་འཕྲིན་ལས་གྲུབ་པར་མཛོད། །
བཅུ་དྲུག་པ་བཤགས་པ་ཆེན་པོ་ནི། རྡོ་རྗེ་འཆང་དབང་ཕྱག་ན་རྡོ་རྗེ་དང༌། །བྲམ་ཟེ་མཆོག་སྲེད་
མཁའ་འགྲོ་བདེ་སྟེར་མ། །བཱ་ལིང་ཨ་ཙར་གཉོས་ལོ་ཡོན་ཏན་གྲགས། །རྡོ་རྗེ་བླ་མ་དཔལ་
སེང་གྲགས་པ་དཔལ། །སངས་རྒྱས་རས་ཆེན་རིན་ཆེན་དབང་རྒྱལ་དང༌། །མཁན་ཆེན་བྱང་
དར་འཇམ་དབྱངས་གཟི་བརྗིད་རྒྱལ། །གཉན་སྟོན་ཀུན་རིན་མཚུངས་མེད་ནམ་མཁའ་
དཔལ། །འཁྲུལ་ཞིག་ཀུན་རིན་འཇམ་དབྱངས་རྡོ་རྗེའི་མཚན། །བསོད་ནམས་གྲུབ་རྒྱལ་
གྲགས་པ་འོད་ཟེར་དང༌། །གྲགས་པ་དབང་ཕྱུག་བསྟན་པའི་རྒྱལ་མཚན་དང༌། །འཇམ་
མགོན་གྲུབ་པའི་དཔའ་བོ་དམ་པ་རྗེ། །ཐུགས་སྲས་རྣམ་གསུམ་རྩ་བའི་བླ་མ་དང༌། །བྱང་
ཆུབ་དར་དང་བསོད་ནམས་རྒྱལ་པོ་དང༌། །ཀུན་མཁྱེན་སཾ་གྷ་གྲུབ་ཆེན་བློ་གྲོས་བརྟན། །ཡོན་
ཏན་རྒྱ་མཚོ་ཡོན་ཏན་སྙིང་པོ་དང༌། །བསོད་ནམས་རིན་ཆེན་བསོད་ནམས་རྒྱལ་མཚན་དང༌། །
འཇམ་དབྱངས་ཀུན་དགའ་རྒྱལ་མཚན་ལ་སོགས་པ། །རྩ་བརྒྱུད་བླ་མ་ཐམས་ཅད་དགོངས་
སུ་གསོལ། །བདག་ཅག་མི་ཤེས་མ་གུས་བག་མེད་དང༌། །ཉོན་མོངས་དབང་གིས་རྩ་བ་ཡན་
ལག་དང༌། །སྐུ་གསུང་ཐུགས་ཀྱི་དམ་ཚིག་འགལ་འཁྲུལ་སོགས། །ཐམས་ཅད་ཆོས་དབྱིངས་

ངང་དུ་མཐོལ་ལོ་བཤགས། །རང་བཞིན་སྟོང་ཉིད་ངང་དུ་རྣམ་དག་སྟེ། །མཆོག་དང་ཐུན་མོང་
དངོས་གྲུབ་ཀུན་འགྲུབ་པར། །རྩ་བརྒྱུད་བླ་མས་བྱིན་གྱིས་བརླབས་ནས་ཀྱང༌། །བཤགས་པ་
མཆོག་འདིས་སྡིག་སྒྲིབ་དག་གྱུར་ཅིག །ཧཱུཾ། དམ་ལ་འབོད་ཅིང་དམ་ཚིག་བཤགས། །མགོན་
པོ་ནག་པོ་མཐུ་བོ་ཆེ། །མཧཱ་ཀཱ་ལ་སྲོག་གི་བདུད། །བར་སྣང་ཁམས་ན་རྒྱུ་བ་ན། །དབང་
བསྐུར་མིང་བཏགས་དམ་ཚིག་བྱིན། །ནག་པོ་དབང་བྱེད་ཅེས་ཀྱང་བཏགས། །ཚོགས་བདག་
ཆེན་པོར་བསྐོས་པ་སྟེ། །མཧཱ་ཀཱ་ལ་མཐུ་བོ་ཆེ། །ཆགས་བྱེད་རྡོ་རྗེའི་ཕྲེང་བ་ཅན །ལྷ་མོ་ནག་
མོ་མཐུ་ཆེ་དང༌། །བཀའ་ཉན་འཁོར་དང་བཅས་པ་རྣམས། །བདག་གིས་བསྟེན་ཞིང་མཆོད་
པ་ལས། །གཞུང་དང་འགལ་བ་བཟོད་པར་གསོལ། །རྒྱུ་ཆུང་ཕུད་ཉམས་འབྱོར་པ་ཆུང་བ་
བཤགས། །སྒོམ་སྒྲུབ་མི་བརྩོན་བསྙེན་སྒྲུབ་གཡེལ་བ༴ བཟླས་བརྗོད་ཟུར་ཆག་ཏིང་འཛིན་
གཡེལ་བ༴ སྒོ་གསུམ་རྒྱུས་འཚོ་ལེ་ལོར་ཤོར་བ༴ འཛིན་ཆགས་སེར་སྣའི་དབང་གྱུར་འཁྲུལ་
བ༴ དགོན་པ་ནགས་འདབས་དུར་ཁྲོད་ཆེན་པོ་རུ། །སྔོན་ཆད་ཇི་ལྟར་བསྐང་བ་མ་གྲུབ་
མཐོལ་ལོ་བཤགས། །རྫས་དང་མཆོད་པ་ཚུལ་བཞིན་མ་བཤམས་དང༌། །ལྷ་དང་བླ་མར་མ་
གུས་ཡིད་གཉིས་སོགས། །སྐུ་གསུང་ཐུགས་ཀྱི་དམ་ཚིག་འགལ་འཁྲུལ་ཀུན། ཁྱེད་ཐུགས་
ཆོས་དབྱིངས་ངང་དུ་བཟོད་པར་གསོལ། །སྐུ་ཡི་དམ་ཚིག་ཉམས་པ་མཐོལ་ལོ་བཤགས། །
གསུང་གི་དམ་ཚིག་ཉམས་པ་མཐོལ་ལོ་བཤགས། །ཐུགས་ཀྱི་དམ་ཚིག་ཉམས་པ་མཐོལ་
ལོ་བཤགས། །སྐུ་གསུང་ཐུགས་དང་རྩ་བ་ཡན་ལག་གི །དམ་ཚིག་འགལ་བ་མ་ལུས་སོ་སོར་
བཤགས། །མཐོལ་བཤགས་ཕུལ་ནས་ཚངས་པར་མཛད་དུ་གསོལ། །
བཅུ་བདུན་པ་དྲག་པོའི་ལས་ལ་བསྐུལ་བ་ནི། དང་པོ་མགོན་པོའི་བསྐུལ་བྱ་སྟེ། ཧཱུཾ་དད་པ་དང་ནི་དམ་ཚིག་
གིས། །ཚུར་གཤེགས་སྲོག་བདུད་མ་རུངས་པ། །རྡོ་རྗེ་འཆང་གི་སྤྲུལ་པ་སྟེ། །མངོན་ཤེས་
རྫུ་འཕྲུལ་བྱིན་རླབས་ཀྱིས། །བདུད་པོ་ལེགས་ལྡན་མཐུ་རྩལ་ཅན། །བྱང་ཤར་མཚམས་ན་

བཞུགས་པ་ནི། །ཐོད་པ་འབར་བའི་སྐུ་མཁར་ཏེ།ཞེ་སྡང་བདུད་ཀྱི་རྒྱལ་པོའི་མཁར། །ལོགས་
གཅིག་མི་ཡི་ཐོད་པས་བརྩིགས། །ལོགས་གཅིག་རྟ་ཡི་ཐོད་པས་བརྩིགས། །ལོགས་གཅིག་
སྤྲེའུའི་ཐོད་པས་བརྩིགས། །ལོགས་གཅིག་ལུག་གི་ཐོད་པས་བརྩིགས། །རིན་ཆེན་གསེར་གྱི་
སྒོ་བཙུགས་ཏེ། །མཐིང་ཟངས་གཡུ་ཡི་སྐས་ཀྱང་བཙུགས། །ཟུར་བཞི་རིན་ཆེན་ལྕགས་ལས་
བྱས། །ཟངས་ལྕགས་སྒོ་ལ་ཁྲག་གི་བང༌། །མི་རོ་རྟ་རོ་བཅལ་དུ་བཀྲམ། །མི་ཁྲག་རྟ་ཁྲག་
མཚོ་རུ་བསྐྱིལ། །མི་ལྤགས་རྟ་ལྤགས་ཡོལ་བས་བྲེས། །མི་རྟའི་བསུར་ཆེན་ཐུལ་ལུ་ལུ། །མི་
ཐོད་གད་མོ་ཡལ་ལ་ལ། །རྟ་ཐོད་རྟ་སྐད་ཙེ་རེ་རེ། །མི་རྐང་གླིང་བུ་ཅོངས་སེ་ཅོང༌། །སྐུ་མཁར་
དེ་ཡི་ནང་ཤེད་ན། །བདུད་ཀྱི་རྒྱལ་པོ་བཞུགས་པ་ནི། །རྔམ་པའི་ཞལ་ལ་གཏུམ་པའི་སྐུ། །སྐུ་
ལ་དར་ནག་རལ་ཀ་གསོལ། །ཕྱག་གཡས་དུག་སྡོང་བདུད་ཞགས་བསྣམས། །དགྲ་བོའི་
སྙིང་དང་སྐེ་ལ་འདེབས། །གཡོན་པ་དམ་ཉམས་ཐོད་སྙིང་དང༌། །བདུད་ཀྱི་ཁྲམ་བམ་ནག་
པོ་འཛིན། །རལ་པ་ཁམ་ནག་གྱེན་དུ་བརྫིས། །སྤྲུལ་དང་ཉི་ཟླ་ཐོད་པས་བརྒྱན། །སྤྱན་ཟློག་
ལྗགས་འགྲིལ་མཆེ་བ་གཙིགས། །ཞལ་ནས་མེ་འབར་ལྷབས་སེ་ལྷབ། །ཤངས་ནས་དྲག་པོའི་
རླུང་ནག་འཚུབ། །བྲ་ནག་རྟིང་དཀར་ཆིབས་སུ་ཆིབས། །ལྷ་མོ་གཉན་དང་གཉིས་མེད་རོལ། །
གསེར་སྐ་རིན་ཆེན་སྐེད་ལ་བཅིངས། །སག་ཏི་ཡུ་རིང་ཞབས་ལ་གསོལ། །བསྐལ་པའི་མེ་
ལྟར་གཟི་བརྗིད་འབར། །དུག་གི་ངན་སྐྱུགས་དགྲ་ལ་གཏོང༌། །ཚེ་དང་སྲོག་ལ་མངའ་མཛད་
པ། །རྒྱུ་མ་མི་མགོའི་དོ་ཤལ་ཅན། །དམ་ཚིག་ཅན་གྱི་གདོང་གྲོགས་མཛོད། །དམ་ཉམས་ཀུན་
གྱི་རྩ་རྒྱུད་ཆོད། །མནའ་ཟན་ཀུན་གྱི་སྲོག་དབུགས་ལེན། །སྲོག་བདུད་ཆེན་པོ་མ་རུངས་པ། །
ལན་འགའ་དྲག་ཏུ་བསྐུལ་བའི་ཚེ། །སྲིན་པོའི་དམག་ཚོགས་ཉེར་རེ་རེ། །ཡུན་གྱི་མགོན་དུ་
ཁྱོད་བརྟེན་ན། །རྒྱན་གྱི་གཏོར་མ་འདི་བཞེས་ལ། །སྔོན་གྱི་དམ་ཚིག་རྗེས་དགོངས་ཏེ། །ཡིད་
ལ་རེ་བ་སྐོང་བ་དང༌། །བཅོལ་བའི་ཕྲིན་ལས་གྲུབ་པར་མཛོད། །དེ་ནས་དཔལ་ལྷ་མོ་སྐུལ་བ་ནི། ཧཱུཾ་

ལྷ་མོ་གཉན་དང་གཉིས་མེད་པའི། །བྱང་ཤར་མཚམས་ཀྱི་དཔལ་ལྷ་མོ། །འདོད་ཁམས་ཀུན་
གྱི་དབང་ཕྱུག་མ། །ནད་ཀྱི་བདག་ལ་རིམས་ཀྱི་རྐྱེན། །བདུད་ཀྱི་ཡུམ་ལ་གཤིན་རྗེའི་ལྕམ། །
རྒྱ་མཚོའི་ཀློང་ན་མེ་འབར་མ། །མཚོ་རྣམས་སྐེམ་པར་ནུས་མ་སྟེ། །བུད་མེད་ཐམས་ཅད་ཞི་
མཛད་ཕྱིར། །ལྷ་ཆེན་སྐུ་ལ་འཚམ་པར་བཞུགས། །མཧཱ་ཀཱ་ལའི་སྐུ་ལ་འཁྲིལ། བཀའ་བློན་
ཆེན་མོ་དགྲ་འདུལ་མ། །མཁའ་འགྲོ་འབུམ་གྱི་བདག་མོ་སྟེ། །མ་མོ་འབུམ་གྱི་གཙོ་མོ་ཁྱོད། །
ཤ་ཟ་འབུམ་གྱི་བདག་མོ་ལགས། །གླིང་བཞི་འབུམ་གྱི་ཤ་ཟ་མོ། །སྲིན་མོ་འབུམ་གྱི་ཁྲག་
འཐུང་མ། །སེམས་ཅན་འབུམ་གྱི་སྲོག་གཅོད་མ། །དམ་ཉམས་ཀུན་གྱི་བཤན་པ་སྟེ། །མནའ་
ཟན་རྣམས་ཀྱི་གཤེད་མ་ལགས། །སྡིག་ཅན་རྣམས་ཀྱི་སྲོག་གཅོད་མ། །ཟས་སུ་ཤ་དང་ཁྲག་
ལ་དགའ། །ལས་སུ་གསོད་དང་གཅོད་ལ་མཁས། །བང་ནི་གློག་གིས་བསྐྱོད་དུ་མེད། ལག་ན་
ནད་ཀྱི་རྐྱལ་པ་ཐོགས། །ལན་འགའ་དྲག་ཏུ་བསྐུལ་བ་ན། །མཁའ་འགྲོ་མང་པོའི་སྣ་ལ་འགྲོ། །
ཟས་སུ་མི་ཤ་རྟ་ཤ་ཟ། །སྐོམ་དུ་མི་ཁྲག་རྟ་ཁྲག་འཐུང༌། ཁྱོད་ཀྱི་ལོངས་སྤྱོད་དེར་བསྐོས་
སོ། །དགྲ་བོའི་སྲོག་ཆོད་སྙིང་རྩ་གཏུབས། །སྔགས་འཆང་བདག་གིས་ཕུལ་བ་ཡི། །ཤ་ཁྲག་
དམར་གྱི་གཏོར་མ་དང༌། །དམ་རྫས་བདུད་རྩི་འདི་བཞེས་ལ། །དགྲ་བོའི་རིགས་བརྒྱུད་རྩད་
ནས་ཆོད། །བཅོལ་བའི་ལས་རྣམས་མཐུ་མ་ཆུང༌། །དེ་ནས་འཁོར་མོན་མོ་རྣམས་བསྐུལ་ཏེ། བྷྱོཿ ལྷ་ཆེན་
མཧཱ་ཀཱ་ལ་དང༌། །ལྷ་མོ་ཉིད་ཀྱིས་བྱིན་བརླབས་ལས། །བཀའ་ཉན་མོན་མོ་ནག་མོ་བདུན། །
དགྲ་སྲོག་ཆམ་ལ་དབབ་པའི་དུས་ལ་བབ། །མོན་མོ་ནག་མོ་རྐང་འཆའ་མ། །དགྲ་རྐང་ཟ་
བའི་མཐུ་མོ་ཆེ། །ཡན་ལག་འཆའ་བའི་དུས་ལ་བབ། །སྒྲོལ་ཅིག་མྱུར་དུ་དགྲ་དཔུང་ཆོམ། །
མོན་མོ་ནག་མོ་ཤ་ཟ་མ། །མཾ་ས་ཟ་བའི་མཐུ་མོ་ཆེ། །དགྲ་ཤ་ཟ་བའི་དུས་ལ་བབ། །སྒྲོལ་
ཅིག་མྱུར་དུ་དགྲ་ཤ་གཏུབས། །མོན་མོ་ནག་མོ་ཁྲག་འཐུང་མ། །མི་ཁྲག་འཐུང་བའི་མཐུ་མོ་
ཆེ། །སྙིང་ཁྲག་འཐུང་བའི་དུས་ལ་བབ། སྒྲོལ་ཅིག་མྱུར་དུ་དགྲ་ཁྲག་འཐུང༌། །མོན་མོ་ནག་མོ་

སྙིང་འབྱིན་མ། །དགྲ་སྙིང་འབྱིན་པའི་མཐུ་མོ་ཆེ། །ཙིཏྟ་སློབ་པའི་དུས་ལ་བབ། །སྒྲོལ་ཅིག་
མྱུར་དུ་དགྲ་སྙིང་ཐོན། །མོན་མོ་ནག་མོ་དབུགས་འཕྲོག་མ། །སྲོག་དབུགས་འཕྲོག་པའི་མཐུ་
མོ་ཆེ། །ལུས་སྲོག་འཕྲོལ་བའི་དུས་ལ་བབ། །སྒྲོལ་ཅིག་མྱུར་དུ་སྲོག་དབུགས་ཕྲོལ། །མོན་
མོ་ནག་མོ་བླ་ལེན་མ། །ཚེ་སྲོག་ཕྲོལ་བའི་མཐུ་མོ་ཆེ། །དགྲ་ཆོས་འགུགས་པའི་དུས་ལ་བབ། །
སྒྲོལ་ཅིག་མྱུར་དུ་བླ་ཚེ་ཕྲོལ། །མོན་མོ་ནག་མོ་སྲོག་གཅོད་མ། །སྲོག་རྩ་གཅོད་པའི་མཐུ་
མོ་ཆེ། །དགྲ་སྲོག་གཅོད་པའི་དུས་ལ་བབ། །སྒྲོལ་ཅིག་མྱུར་དུ་དགྲ་སྲོག་ཆོད། །བརྡ་ནི་མི་
འཕྲོད་ལྷོ་བལ་མོན། །མོན་ཆས་མང་པོ་ཝ་ལ་ལ། །མོན་མོ་རྣ་ཆ་ཝངས་སེ་ཝང༌། །མོན་མོ་སྒྲ་
འགག་དི་རི་རི། །དྲི་ནི་མོན་དུགས་ཆིལ་ལི་ལི། །བཅོལ་བའི་ལས་རྣམས་རྟགས་ཕྱུང་ཤིག །དེ་
ནས་སྤྲུལ་པ་ཁྱི་མོ་བདུན་སྐུལ་བ་ནི། བྷྱོཿ ཁྱི་མོ་ནག་མོ་གསེར་མིག་མ། །མཁའ་ལ་རྒྱུག་པའི་རྩལ་མོ་
ཆེ། །མྱུར་དུ་རྒྱུག་ལ་བླ་ཚེ་ཁུག །མྱོས་སུ་ཆུག་ལ་དགྲ་སྙིང་ཕྱུང༌། །ཁྱི་མོ་ནག་མོ་གཡུ་མིག་མ། །
བར་སྣང་རྒྱུག་པའི་རྩལ་མོ་ཆེ། །མྱུར་དུ་རྒྱུག་ལ་བླ་ཚེ་ཕྲོལ། །ལྷ་རྣམས་སྐུ་ལ་བོག་ཏུ་ཆུག།
ཁྱི་མོ་ནག་མོ་མཆོང་མིག་མ། །ས་ལ་རྒྱུག་པའི་རྩལ་མོ་ཆེ། །མྱུར་དུ་རྒྱུག་ལ་བླ་ཚེ་སྦོས། །ཀླུ་
རྣམས་སྐུ་ལ་གྲུག་ལྟར་སྒོངས། །ཁྱི་མོ་ནག་མོ་ཟངས་མིག་མ། །དུར་ཁྲོད་རྒྱུག་པའི་རྩལ་མོ་
ཆེ། །མྱུར་དུ་རྒྱུག་ལ་བླ་ཚེ་ཟུང༌། །སྲོག་གཤེད་སྐུལ་ལ་གསོད་དུ་ཆུག །ཁྱི་མོ་ནག་མོ་དུང་མིག་
མ། །རྩིབས་ལ་རྒྱུག་པའི་མཐུ་མོ་ཆེ། །མྱུར་དུ་རྒྱུག་ལ་བླ་ཚེ་ཆིངས། །སྣང་སྲིད་སྐུལ་ལ་དབང་
པོ་སྡོམས། །ཁྱི་མོ་ནག་མོ་མཁར་མིག་མ། །ཆུ་ལ་རྒྱུག་པའི་མཐུ་མོ་ཆེ། །མྱུར་དུ་རྒྱུག་ལ་བླ་ཚེ་
གཟིར། །ཆུ་སྲིན་སྐུལ་ལ་སུབ་ཏུ་ཆུག །ཁྱི་མོ་ནག་མོ་ལྕགས་མིག་མ། །རླུང་ལ་རྒྱུག་པའི་རྩལ་
མོ་ཆེ། །མྱུར་དུ་རྒྱུག་ལ་བླ་ཚེ་སྒྲོལ། །སྙིང་ཕྱུང་སྲོག་ཆོད་དབུགས་ཀྱང་ཕྲོལ། །གནམ་གྱི་འཇུ་
ཐག་སྟེང་ནས་ཆོད། །སའི་ལྟེ་ཕུར་འོག་ནས་ཐོན། །ཞེ་སྡང་ཚང་བའི་དོན་སྙིང་ཕྱུང༌། །དཀོན་
པའི་ཚེ་སྲོག་གཉིས་དང་ཕྲོལ། །ལྷ་ཆེན་ཡབ་ཡུམ་འཁོར་བཅས་ཀྱིས། །དགྲ་བོའི་བདུན་

བརྒྱུད་རྩད་ནས་ཆོས། །བཅོལ་བའི་ལས་རྣམས་མཐུ་མ་ཆུང༌། །དེ་ནས་མོན་པོ་རྣམས་སྐུལ་བ་ནི། ཧཱུཾ་
གཞན་ཡང་བཀའ་ཉན་ཕོ་ཉའི་ཚོགས། །མོན་པ་ནག་པོ་རྫུ་འཕྲུལ་ཅན། །བྱི་ལ་ཞོན་ནས་དུར་
ཁྲོད་ཉུལ། །ཞལ་ནས་མེ་འབར་དགྲ་སྙིང་སྲེག །སྤྱན་ནས་ཁྲག་འཛག་ཟུལ་ལུ་ལུ། །ཕྱག་ན་
དུང་གི་བེ་ཅོན་བསྣམས། །ལྷ་བདུད་མོན་པའི་དུས་ལ་བབ། །མོན་པ་ནག་པོ་སྦྲུལ་ལ་ཞོན། །
ཕྱག་ན་བདུད་ཀྱི་བེ་ཅོན་བསྣམས། དམ་ཉམས་དགྲ་བོ་རྡུལ་དུ་བཟློག །ཞལ་ནས་མེ་འབར་
སྙིང་ལ་རྔུབ། །མིག་ནི་གསེར་མིག་ལམས་སེ་ལམ། །ཀླུ་བདུད་མོན་པའི་དུས་ལ་བབ། །མོན་
པ་ནག་པོ་ཁྱུང་ལ་ཞོན། །ཕྱག་གཡས་དུག་གི་སྤུ་གྲི་བསྣམས། །དམ་ཉམས་དགྲ་བོའི་སྲོག་
རྩ་གཅོད། །ཞལ་ནས་མེ་འབར་རྒྱ་མཚོ་སྐེམ། །སྤྱན་ནས་ཁྲག་འབབ་ཟུལ་ལུ་ལུ། །གང་ལ་
དམིགས་པ་རྡུལ་དུ་བཟློག །བདུད་ཀྱི་མོན་པའི་དུས་ལ་བབ། །མོན་པ་ནག་པོ་འབྲུག་ལ་ཞོན། །
ཕྱག་གཡས་རལ་གྲི་གློག་ལྟར་འདེབས། །དམ་ཉམས་སྲོག་རྩ་གཏིང་ནས་ལེན། །འབྲུག་སྒྲ་
ཤངས་ནས་ཐོག་འབེབ་ཤིང༌། ཁྲག་དང་སེར་བའི་མཆི་མ་འབབ། །གང་ལ་དམིགས་པ་རྡུལ་
དུ་བཟློག །གནོད་སྦྱིན་མོན་པའི་དུས་ལ་བབ། །མོན་པ་ནག་པོ་རླུང་ལ་ཞོན། །ལྕགས་མདའ་
དགྲ་བགེགས་སྙིང་ལ་གཟེར། །ཞལ་ནས་མི་ཁྲག་རྟ་ཁྲག་འཛག །མིག་ནི་ཉི་ཟླའི་ཟེར་བས་
འཚེར། །གང་ལ་དམིགས་པ་རྡུལ་དུ་བརློག །གཤིན་རྗེ་མོན་པའི་དུས་ལ་བབ། །མོན་པ་ནག་
པོ་སྟག་ལ་ཞོན། །རལ་གྲི་འདེབས་ཤིང་ནགས་ཚལ་རྒྱུ། །ཞལ་ནས་ནད་ཀྱི་རླངས་པ་གཏོང༌།
ཁྲག་གི་མཆི་མ་ཤ་ར་ར། །དམ་ཉམས་དགྲ་བོའི་སྲོག་རྩ་གཅོད། །སྲིན་པོ་མོན་པའི་དུས་ལ་
བབ། །མོན་པ་ནག་པོ་རྟ་ནག་ཞོན། །ཕྱག་ན་ཙན་དན་བིང་ཆེན་བསྣམས། །དམ་ཉམས་དགྲ་
བོ་སྒྲོལ་ལ་བརྩོན། །སྡིག་ཅན་འདུལ་བའི་མཐུ་བོ་ཆེ། །མགོན་པོ་མོན་པའི་དུས་ལ་བབ། །ཡང་
ན་མོན་མོ་བདུན་ལ་སྐུལ་འདི་ལྟར་བྱས་ཀྱང་རུང་ངོ༌། བྷྱོཿ ཤེལ་མིག་མཐིང་གི་ལན་ཕྲན་ཅན། །གསེར་གྱི་
དྲ་བ་ཝངས་སེ་ཝང༌། ཁྲག་གི་བེ་ཅོན་ཙེར་རེ་རེ། །ཕྱག་ན་དུང་གི་ཕུར་པ་སྒྲིལ། །ལྷ་བདུད་

མོན་མོའི་དུས་ལ་བབ། །མོན་མོ་ནག་མོ་གསེར་མིག་མ། །གནས་ནི་སྲིད་པ་གསུམ་ན་གནས། །
དགོངས་པ་བར་སྣང་ཁམས་ལ་མཛད། །བཞུགས་ནི་རྒྱ་མཚོའི་གཏིང་ན་བཞུགས། །དབུ་
ལ་ཅོད་པན་མཐིང་ནག་བཅིངས། །ཕྱག་གཡས་རྡོ་རྗེ་ནད་རྐྱལ་གཡོན། །ཀླུ་བདུད་མོན་མོའི་
དུས་ལ་བབ། །མོན་མོ་ནག་མོ་ཟངས་མིག་མ། སྦྲུལ་ནག་རལ་པ་ཤིགས་སེ་ཤིག །ལྕགས་ཀྱི་
རྣ་ཆ་ཁྲལ་ལ་ལ། །ཕྱག་ན་གསེར་གྱི་ཕུར་པ་སྒྲིལ། །བདུད་ཀྱི་མོན་མོའི་དུས་ལ་བབ། །མོན་
མོ་ནག་མོ་གཡུ་མིག་མ། ཁྲག་གི་རལ་པ་ཤ་ར་ར། །བསེ་ཡི་སྙན་ཆ་ཁྲ་ལ་ལ། །ཕྱག་ན་བསེ་
ཡི་ཕུར་པ་སྒྲིལ། །གནོད་སྦྱིན་མོན་མོའི་དུས་ལ་བབ། །མོན་མོ་ནག་མོ་དུང་མིག་མ། ཁྲག་གི་
རལ་པ་ཤར་ར་ར། །བྱི་རུའི་རྣ་ཆ་ཁྲལ་ལ་ལ། །ཕྱག་ན་བྱི་རུའི་ཕུར་པ་སྒྲིལ། །གཤིན་རྗེ་མོན་
མོའི་དུས་ལ་བབ། །མོན་མོའི་ནག་མོ་བསེ་མིག་མ། །ཟངས་ཀྱི་ལན་ཕྲན་ཤ་ར་ར། །ཟངས་ཀྱི་
རྣ་ཆ་ཁྲལ་ལ་ལ། །ཕྱག་ན་ཟངས་ཀྱི་ཕུར་པ་སྒྲིལ། །སྲིན་མོ་མོན་མོའི་དུས་ལ་བབ། །མོན་མོ་
ནག་མོ་ཁྲག་མིག་མ། །མཐིང་གི་ལན་ཕྲན་ཤར་ར་ར། །མཆོང་གི་ཅོད་པན་ཁྲ་ལ་ལ། ཁྲག་གི་
རྦ་རླབས་ཆིལ་ལི་ལི། །ནད་ཀྱི་ཁ་རླངས་ཐུལ་ལུ་ལུ། །ཕྱག་ན་བདུད་ཀྱི་ཁྲམ་ཤིང་བསྣམས། །
རེ་མ་ཏཱི་ཡི་དུས་ལ་བབ། །ཧཱུཾ་བྷྱོཿ ཏྲག་ཤད་ཡབ་ཡུམ་དྲག་ཤུལ་ཅན། །ལྷ་སྲིན་ཀུན་གྱི་
རྒྱལ་པོ་སྟེ། །མོན་པ་ཕོ་མོ་ཁྱེད་རྣམས་ཀྱང༌། །དབུ་སྐྲ་གྱེན་བརྫེས་ཐོད་པས་བརྒྱན། །ཞལ་
གདང་སྤྱན་བཟློག་མཆེ་བ་གཙིགས། །རྔམ་པའི་ཞལ་ནས་འཇིགས་སྒྲ་སྒྲོག །སྐུ་ལ་དར་ནག་
མི་ལྤགས་གསོལ། །མེ་རླུང་འཚུབ་མའི་ཀློང་དཀྱིལ་ནས། །ཕྱག་མཚན་མཚོན་ཆས་དགྲ་
བགེགས་འདུལ། །བསྟན་པ་གཉན་སྲུང་མཐུ་བོ་ཆེ། །སྔོན་གྱི་དམ་ལས་མ་འདའ་བར། །ཤ་
ཁྲག་གཏོར་མ་འདི་བཞེས་ལ། །དགྲ་བགེགས་སྒྲོལ་བའི་དུས་ལ་བབ། །བཅོལ་བའི་འཕྲིན་
ལས་གྲུབ་པར་མཛོད། །གཞན་ཡང་སྤྲུལ་པ་ཡང་སྤྲུལ་སོགས་ཀྱང་བྱའོ། །བསྡུ་ན་གཙོ་བོ་ཡབ་ཡུམ་ལ་བསྟོད་པ་ལས་
གཞན་པའི་སྐུལ་མི་དགོས། དུས་ལ་བབ་ཞེས་པ་རྣམས་ལ་ཕྱག་འཚལ་བསྟོད་ཅེས་པའམ། ཐུགས་དམ་བསྐང་ཞེས་པར་འདོན་པ་

སྤོ་བའི་སྲོལ་ཡང་ཡོད་ལ། ཡང་ན་འཁོར་ལ་གཏོར་ཆོག་ཏུ་བཤད་པ་དེ་ཙམ་གྱིས་ཀྱང་ཆོག་གོ །
བཅོ་བརྒྱད་པ་མངའ་གསོལ་བ་ནི། ཧཱུཾ་དུར་ཁྲོད་གསང་བའི་གནས་ཆེན་འདིར། །མགོན་པོ་ཡབ་
ཡུམ་མཆོད་པའི་རྫས། །དམ་རྫས་གཏོར་མ་རི་ལྟར་སྤུངས། །སྨན་རག་བདུད་རྩི་རྒྱ་མཚོར་
བསྐྱིལ། །སྣ་ཚོགས་རོལ་མོ་འབྲུག་ལྟར་ལྡིར། །རྒྱ་སྤོས་གསུར་ཆེན་དྲི་ངད་ལྡན། །ཞུན་ཆེན་
མར་མེ་སྐར་ལྟར་བཀྲམ། །དར་ནག་རུ་མཚོན་བ་དན་འཕྱར། །དམ་རྫས་སྙིང་སྣ་རྫ་ལྟར་
ལྷགས། །ཤ་རུས་མང་པོ་རི་ལྟར་སྤུངས། །བྱ་ནག་མང་པོ་ཕུར་ཞིང་ལྡིང༌། །མི་ནག་གིང་པོ་
རྔམ་པའི་གཟུགས། །རྟ་ནག་རྟིང་དཀར་རླུང་ལྟར་འཕྱོ། །གཡག་ནག་ཞོལ་ཆེན་སྤྲིན་ལྟར་
གཏིབས། །ལུག་ནག་ལྕགས་རུ་རྒྱན་དང་ལྡན། ཁྱི་ནག་སྙིང་དཀར་དོམ་ལྟར་ཉེར། །ཙ་ར་རོག་
པོ་བརྗིད་པ་དང༌། །གཅན་གཟན་མང་པོ་འདུར་ཞིང་རྒྱུག །འདོད་ཡོན་སྤྲིན་ལྟར་གཏིབས་པ་
འདིས། །ཧཱུཾ་དཔལ་ལྡན་མགོན་པོ་མངའ་གསོལ་ལོ། །མཧཱ་ཀཱ་ལ༴ ལེགས་ལྡན་ནག་པོ༴ ལྷ་
ཆེན་དཔལ་འབར༴ སྲོག་བདུད་ཆེན་པོ༴ ནག་པོ་ཆེན་པོ༴ བཤན་པ་ཆེན་པོ༴ ལིངས་པ་ཆེན་
པོ༴ བདུད་རྒྱལ་ཐོད་ཕྲེང་༴ ཏྲཀ་ཤད་ནག་པོ༴ རྣལ་འབྱོར་དགྲ་ལྷ༴ དམ་ཉམས་སྲོག་གཅོད༴ 
དཔལ་ལྡན་ལྷ་མོ༴ འདོད་ཁམས་གཙོ་མོ༴ བདུད་ཀྱི་ཡུམ་གཅིག༴ གཤིན་རྗེའི་ལྕམ་གཅིག༴ 
མོན་པ་ཕོ་བདུན༴ མོན་པ་མོ་བདུན༴ ཕྱག་བརྙན་སྤྲུལ་པ༴ ཕོ་ཉ་ལས་མཁན༴ བདུད་དམག་
བྱེ་བ༴ བདུད་མགོན་འཁོར་བཅས༴ ཆོས་སྐྱོང་འཁོར་བཅས་མངའ་གསོལ་ལོ། །དེ་ལྟར་
གསོལ་བའི་བྱིན་རླབས་ཀྱིས། །རྣལ་འབྱོར་བདག་ཅག་འཁོར་བཅས་ཀྱི། །ཕྱི་ནང་བར་
ཆད་ཞི་བ་དང༌། །ཚེ་དང་བསོད་ནམས་རྒྱས་པར་སྤེལ། །ལྷ་འདྲེ་མི་གསུམ་དབང་དུ་བསྡུས། །
བསྟན་པ་བཤིག་པའི་དགྲ་བོ་སྒྲོལ། །རྣལ་འབྱོར་བསམ་པ་ཡིད་བཞིན་སྒྲུབས། །བཅོལ་
བའི་འཕྲིན་ལས་སྒྲུབ་པར་མཛོད། །ཅེས་བསྐང་རྫས་མཆོད་པས་མངའ་གསོལ་ལོ། །དེ་རྗེས་མདོས་ཀྱི་བསྐང་བ་
རྒྱས་བསྡུས་གང་བྱེད་འདོད་ཀྱང་བྱ་སྟེ། ལོགས་སུ་ཤེས་པར་བྱའོ། །

གསུམ་པ་རྗེས་ཀྱི་བྱ་བ་ལ་ལྔ་ལས། དང་པོ་དངོས་གྲུབ་བླང་བ་ནི། ཐུན་མོང་མ་ཡིན་ཁྱད་པར་ཆེ་བས་ན། རྡོ་རྗེ་ཁྲག་
འཐུང་ཐུགས་ཀྱི་དཔལ་བེའུ་ནས། །བདུད་འདུལ་མཐུ་ཆེན་ནག་པོ་ཆེན་པོའི་སྐུ། །འཕྲིན་
ལས་རྣམ་བཞིའི་གཟི་བརྗིད་འོད་འཕྲོ་བས། །སྐལ་ལྡན་བདག་ལ་དངོས་གྲུབ་རྩལ་དུ་
གསོལ། །རབ་རྒྱས་སྤྲུལ་པའི་དངོས་གྲུབ་སྩལ་དུ་གསོལ། །དཔལ་ཆེན་ཁྲག་འཐུང་མཧཱ་ཀཱ་
ལར་བཅས། །འཁོར་བཅས་མཆོད་པའི་ཆོ་ག་ཚང་ལགས་ཀྱི། །མགོན་པོ་ཐུགས་རྗེས་བྱོན་པ་
ན། །སྔོན་གྱི་ཐུགས་དམ་གསོ་བ་ཡིས། །འགྲོ་བ་མ་ལུས་བསྒྲལ་སླད་དུ། །དངོས་གྲུབ་སྩོལ་
བའི་དུས་ལ་བབ། །སྐྱ་རེངས་དང་པོ་ཤར་བ་དང༌། །རི་རབ་རྩེ་ལ་གདུགས་དར་ཚེ། །སྒྲུབ་
པོ་གཏོར་མ་དེར་གཏོང་ན། །ད་ལྟ་དངོས་གྲུབ་སྩལ་དུ་གསོལ། ཁྲོ་རྒྱལ་འདུས་པའི་དངོས་
གྲུབ་བདག་ལ་སྩོལ། ཁྲོ་རྒྱལ་ཐུགས་ཀྱི་དངོས་གྲུབ༴ ཁྲོ་རྒྱལ་གསུང་གི༴ ཁྲོ་རྒྱལ་སྐུ་ཡི༴ སྐུ་
གསུང་ཐུགས་ཀྱི་དངོས་གྲུབ་སྩལ་དུ་གསོལ། །རྡོ་རྗེའི་ཚེ་མཆོག་དངོས་གྲུབ་སྩལ་དུ་གསོལ། །
ཕོ་ཉ་རྐང་མགྱོགས་དངོས་གྲུབ་སྩལ་དུ་གསོལ། །རྫུ་འཕྲུལ་མངོན་ཤེས་དངོས་གྲུབ་སྩལ་དུ་
གསོལ། །མཐུ་དང་གྲགས་པའི་དངོས་གྲུབ་སྩལ་དུ་གསོལ། །ཡིད་བཞིན་ལྷུན་གྲུབ་དངོས་
གྲུབ་སྩལ་དུ་གསོལ། །ཅེས་བརྗོད་དོ། །
གཉིས་པ་གཏོར་མ་གཏོང་བ་ནི། དེ་ནས་གཏོར་མ་གཏོར་སྟེགས་སམ། ཁང་སྟེང་དུ་ཁྱེར་ལ། སྤྱི་བཏབ་རྒྱས་བསྡུས་
གང་ཡང་རུང་བས་འབུལ། མདོས་འབུལ་ནའང་སྐབས་འདིར་འབུལ་དགོས་སོ། །བསྟན་སྐྱོང་རྒྱས་བསྡུས་གང་རུང་རེ་བྱེད་པ་
ཕྱག་ལེན་དུ་གནང་ཞིང༌། མ་བྱས་ནའང་ཆོ་ག་ཆད་པའི་སྐྱོན་མེད་མོད་ཀྱི། བོད་ཀྱི་ཕྱོགས་འདིར་སྒྲུབ་པ་པོའི་མཐུན་རྐྱེན་སྒྲུབ་
པ་སོགས་ཀྱི་ཕྱིར་འགྲུབ་ན་ཤིན་ཏུ་ལེགས་པ་ཡིན་ནོ། །དེ་ནས་བདེ་ལེགས་སུ་བྱེད་པའི་འཕྲིན་བཅོལ་གང་འོས་ཤིག་བྱ་ལ།
ཕྱིས་ཀྱི་ལག་ལེན་ལ་ནི། གཞན་གྱི་ལག་ལེན་དང་བསྟུན་ཏེ། སྲིད་བཞིའི་དཔལ་འབྱོར་མ་ལུས་འབྱུང་བའི་
གཞི། །ཐུབ་པའི་བསྟན་པ་ཡུན་རིང་གནས་པ་དང༌། །དེ་འཛིན་བྱེད་པའི་སྐྱེས་བུ་དམ་པ་ཀུན། །
དཔལ་འབྱོར་གྱིས་བརྒྱན་ཡུན་རིང་ཞབས་བརྟན་ཤོག །བདག་ཅག་འཁོར་དང་བཅས་པ་

ཐམས་ཅད་ལ། །ཚེ་རིང་ནད་མེད་ལོངས་སྤྱོད་ཕུན་སུམ་ཚོགས། །བསམ་པ་ཐམས་ཅད་ཡིད་
བཞིན་འགྲུབ་པ་དང༌། །འགྲོ་བའི་དོན་ལ་མཐུ་དང་ལྡན་པར་ཤོག །ཅེས་པ་འདི་བྱེད་ཀྱིན་སྣང་ངོ༌། །
སྐབས་འདིར་གཏོར་མནན་ལ་སོགས་པ་བྱེད་པའང་ལོང་སྐབས་དང་བསྟུན་ནས་བྱས་ཀྱང་ལེགས་མོད། ངེས་པར་དགོས་པ་ནི་
མ་ཡིན་ནོ། །གསུམ་པ་མཆོད་པ་ནི། ནང་དུ་ཡི་དམ་ལ་མཆོད་བསྟོད་བྱ་བའོ། །
བཞི་པ་ཚེ་ཆོག་ནི། ཧཱུཾ། ཕྱོགས་བཅུ་རྣམས་ནས་ཚེ་འགུགས་པ། །དཔལ་ཆེན་ཁྲག་མཐུང་ཡབ་
ཡུམ་དང༌། །རྡོ་རྗེ་མ་ཧཱ་ཀཱ་ལའི་ཚོགས། །འཁོར་བཅས་ཀུན་གྱི་མཐུ་སྟོབས་ཀྱིས། །ཚངས་
པའི་གནས་ནས་ཚེ་ཁུག་ཅིག །རི་རབ་རྩེ་ནས་ཚེ་ཁུག་ཅིག །ཕྱག་མཚན་གྲི་གུག་ལ་སོགས་
པས། །སྟེང་གི་འཇིག་རྟེན་ཁམས་དྲོལ་ལ། །བགེགས་ཀྱི་ལག་ནས་ཚེ་དྲོངས་ཤིག །ཚེ་རྟེན་
འདི་ལ་ཚེ་སྟིམས་ཤིག །ཕྱག་མཚན་རྩེ་གསུམ་ལ་སོགས་པས། །འོག་གི་འཇིག་རྟེན་ཁམས་
དྲོལ་ལ། །བགེགས་ཀྱི་ལག་ནས་ཚེ་དྲོངས་ཤིག །ཚེ་རྟེན་འདི་ལ་ཚེ་སྟིམས་ཤིག །ཕྱག་མཚན་
བེང་ཆེན་ལ་སོགས་པས། །ཕྱོགས་མཚམས་འཇིག་རྟེན་ཁམས་དྲོལ་ལ། །བགེགས་ཀྱི་ལག་
ནས་ཚེ་དྲོངས་ཤིག །ཚེ་རྟེན་འདི་ལ་ཚེ་སྟིམས་ཤིག །ཅེས་བརྗོད་ནས། ཡི་དམ་ཆོས་སྐྱོང་གི་སྔགས་ཀྱི་མཐར་
ཚེ་སྒྲུབ་ཀྱི་སྔགས་གཤམ་བུར་བཏགས་ལ་ཅི་རིགས་པར་བཟླའོ། །
ལྔ་པ་རྗེས་བསྡུ་ཤིས་བརྗོད་དང་བཅས་པ་ནི། དེ་ནས་ཡི་གེ་བརྒྱ་པ་བཟླ་པ་དང༌། བཟོད་པར་གསོལ་བ་ལན་མང་དུ་བྱས་
ལ། རྟེན་རྣམས་ལ་བརྟན་བཞུགས་དང༌། མགྲོན་རྣམས་གཤེགས་སུ་གསོལ་བ་དང༌། བདག་བསྲུང་བ་རྣམས་བྱས་པའི་མཐར་
སྨོན་ལམ་དང་བཀྲ་ཤིས་ཅི་འགྲུབ་ཏུ་བྱའོ། །སངས་རྒྱས་ཀུན་གྱི་ཕྲིན་ལས་དངོས། །འཕྲིན་ལས་མགོན་པོར་སྐུ་སྤྲུལ་པ། །སྤྲུལ་
པའི་ཁྲོ་རྒྱལ་འཁོར་བཅས་རྣམས། །མཆོད་པའི་ཆོ་ག་མདོ་ཙམ་སྟེ། །འདི་སྒྲུབས་པ་ལས་བྱུང་བ་ཡི། །བསོད་ནམས་ཅུང་ཟད་གང་
བསགས་པ། །དེ་ལས་བྱང་ཆུབ་མྱུར་འགྲུབ་ནས། །འཕྲིན་ལས་རྣམ་བཞིས་དོན་བྱེད་ཤོག །དཔལ་ཡེ་ཤེས་ཀྱི་མགོན་པོ་ཏྲཀྴད་
མཆོད་པའི་ཆོ་ག་ལས་བཞི་རྣམ་པར་རོལ་བ་ཞེས་བྱ་བ་འདི་ནི། དོན་གཉེར་འགའ་ཞིག་གིས་བསྐུལ་བའི་ངོར། རྒྱལ་ཁམས་པ་
ཏཱ་ར་ནཱ་ཐས་རང་རྟོག་དང་སྦྱར་བའི་ཚིག་ལེགས་ལེགས་སུ་བསྒྲིགས་པ་དག་སྤངས་ཏེ། རིག་འཛིན་གོང་མ་རྣམས་ཀྱི་གསུང་ལ་

བཅོས་བསླད་མ་བྱས་པར། ཡིག་རྙིང་ཡི་གེ་མང་བ་དང༌། འཐོར་བའི་ཚུལ་ཅན་དུ་ཡོད་པ་རྣམས་འདུས་ཤིང་གོ་བདེ་བར་བསྒྲིགས་
པ་སྟེ། རང་ལོ་ཉེར་དགུ་པ་དབྱར་ཟླ་འབྲིང་པོའི་མཁའ་འགྲོ་འདུ་བའི་ཚེས་བཟང་པོ་ལ། དཔལ་བཟང་ལྡན་གྱི་ཆོས་གྲྭར་སྦྱར་
བའོ། །སྔགས་རྣམས་ལས་རྒྱ་སྐད་དུ་མངོན་པ་རྣམས་ལ་ཐ་སྙད་ཀྱི་གཙུག་ལག་དང་མཐུན་པའི་ཞུས་དག་བྱས་ན། རིག་གནས་
སྦྱངས་པ་རྣམས་ཀྱི་བློ་ངོར་འཕྲལ་དུ་འབབ་ཅིང༌། ལེགས་ལེགས་འདྲ་བ་ཡོང་བ་འདུག་ནའང༌། བྱིན་རླབས་ལ་གནོད་པའི་ལྟས་
མཐོང་བས། ཡིག་རྙིང་མང་པོ་ཞལ་མཐུན་དུ་ཡོད་པའི་ཞུས་དག་ཙམ་ལས་གཞན་མ་བཅོས་པ་ལགས་སོ།། །།མངྒལཾ། དར་རྒྱས་
འཕེལ། ཞུས་དག

༄༅། །ལེགས་ལྡན་མཧཱ་ཀཱ་ལ་འཁོར་མང་གི་བསྟོད་པ་འཕྲིན་ལས་
ཀུན་འགྲུབ་ཅེས་བྱ་བ་
བཞུགས་སོ། །
༄༅། །ཨོཾ་སྭཱ་སྟི། དཔལ་ལེགས་ལྡན་མཧཱ་ཀཱ་ལའི་བསྟོད་པ་འཕྲིན་ལས་ཀུན་འགྲུབ་ཅེས་བྱ་བ། བླ་མ་དང་མགོན་
པོ་ལ་ཕྱག་འཚལ་ལོ། །ལྷ་ཆེན་དཔལ་འབར་མཐུ་སྟོབས་བསམ་མི་ཁྱབ། །ཐུགས་རྗེའི་བདག་
ཉིད་འགྲོ་བའི་གཉེན་གཅིག་པུ། །རྒྱལ་བའི་ཡེ་ཤེས་མཁྱེན་པ་ཐུགས་སུ་ཆུད། །ལེགས་ལྡན་
ནག་པོ་འཁོར་བཅས་བསྟོད་པར་བགྱི། ཁམས་གསུམ་འཇིག་རྟེན་ཀུན་ཁྱབ་རྟག་པའི་གཙོ། །
དུས་གསུམ་སངས་རྒྱས་ཀུན་གྱི་བསྟན་པ་སྲུང༌། །ཕྱོགས་བཅུའི་ཞིང་ཁམས་ཀུན་ལ་དབང་
སྒྱུར་བ། །དགེ་ལ་སྤྱོད་པ་ཀུན་གྱི་སྟེང་འཛིན་ཞིང༌། །དམ་ཚིག་ཉམས་པ་ཀུན་གྱི་སྲོག་གཅོད་
མཁན། །འཁོར་ལོའི་དབང་ཕྱུག་ཀུན་གྱི་བཀའ་སྡོད་དེ། །གསང་སྔགས་ཆོས་རྣམས་ཀུན་
དུ་སྐྱོང་བའི་མགོན། །ཏྲཀ་ཤད་མཧཱ་ཀཱ་ལ་ཁྱེད་ལ་བསྟོད། །འཇིག་རྟེན་མཐུན་ཕྱིར་མཧཱ་དེ་
བའི་སྲས། །རེས་འགའ་མི་བཟད་དུག་གི་ནགས་སུ་འཁྲུངས། །ཕལ་ཆེར་འཇིག་རྟེན་དབང་
པོའི་ཐུགས་ལས་སྤྲུལ། །གཞན་དུ་གསང་བའི་བདག་པོའི་ལས་བྱེད་མཆོག །གཟི་བརྗིད་ཁྲོ་
རྒྱལ་འཆོལ་བ་སྟོབས་པོ་ཆེ། །གཤིན་རྗེ་གཤེད་པོའི་གཅན་པ་འཇིགས་གཟུགས་ཅན། །རྟག་
པར་མ་མོའི་ཚོགས་དང་ལྷན་ཅིག་རོལ། །བདུད་འཇོམས་དྲག་པོའི་སྐུ་ལ་ཕྱག་འཚལ་བསྟོད། །
སངས་རྒྱས་སྟོང་དང་ལྷན་ཅིག་ཐུགས་བསྐྱེད་པ། ཁྱེད་ནི་འདྲེན་མཆོག་ཤཱཀྱའི་རྒྱལ་པོ་ཡིས། །
བསྟན་སྲུང་ཀུན་གྱི་རྒྱལ་པོར་མངའ་གསོལ་མཛད། །སྡིག་ཅན་ཡོངས་ཀྱི་གཤེད་མ་དཔའ་

བོ་ཁྱོད། །མ་རུངས་ཀུན་ལ་སྲོག་གཅོད་མཐར་བྱེད་ཉིད། །ཆོས་གཞི་ཀུན་གྱི་སྲུང་མ་མེལ་ཚེ་
མཁན། །ཆོས་བཞིན་སྤྱོད་པ་ཀུན་གྱི་དགྲ་ལྷའི་རྒྱལ། །སྲིད་པའི་བྱེད་པོ་ཁྱོད་ལ་ཕྱག་འཚལ་
བསྟོད། །ཨུ་ཙ་ལ་ཡི་དུར་ཁྲོད་ཆེན་པོ་ནི། །མི་དང་འབྱུང་པོའི་བམ་ཆེན་རི་ལྟར་སྤུངས། །རུས་
པའི་གྲམ་ཁྲོད་དུ་མས་ཕྱོགས་ཀུན་ཁྱབ། །ཞག་དང་ཀླད་པའི་འདམ་རྫབ་ལྟེང་ཀ་འཁྱིལ།
ཁྲག་རྒྱུན་དྲོན་མོའི་ཆུ་ཀླུང་བརྒྱ་ཕྲག་འབབ། །མི་བསྲུན་བྱ་དང་གཅན་གཟན་ཚོགས་ཀུན་
རྒྱུ། །ཤ་ཟ་སྲིན་པོ་བྲོ་བརྡུང་གླུ་གར་བྱེད། །དྲག་པོའི་ཞིང་མཆོག་དེ་ལའང་བསྟོད་པར་བགྱི། །
རིན་ཆེན་སྣ་ཚོགས་ལས་གྲུབ་གཞལ་མེད་ཁང༌། །དེ་དབུས་ཐོད་མཁར་མེ་རླུང་འཚུབ་མའི་
ནང༌། །འདེགས་བྱེད་གླང་ཆེན་སེང་གེ་བྱ་ཁྱུང་ཅན། །གསེར་གྱི་ཁྲི་མཆོག་པདྨ་ཉི་ཟླས་སྤྲས། །
བསྟན་དགྲ་བསྒྲལ་བའི་མི་རོ་རྟ་རོ་འབུམ། །དུད་སྤྲིན་འཐུལ་ཞིང་མེ་སྟག་འཕྲོ་བ་ཡི། །དུག་
གི་མེ་ཏོག་བཅས་པར་བཀྲམ་པའི་གཞི། །ཡེ་ཤེས་ལས་སྤྲུལ་གནས་མཆོག་དེ་ལ་འདུད། །གྲུ་
གསུམ་མཐིང་ནག་བརྩེགས་པའི་དཀྱིལ་འཁོར་དུ། །དཔལ་ཆེན་མགོན་ནག་སྲིན་པོ་ཁྲོས་
པའི་ཚུལ། །ཤྭ་ནའི་ཞལ་གྱིས་འགལ་བྱེད་བླ་ཚེ་རྔུབ། །དུག་སྡོང་འབར་བས་སྟོང་ཁམས་ཁྱབ་
པར་བསྲེགས། །བདུད་ཞགས་ནག་པོས་ལོག་འདྲེན་ཁྲག་ཁྲིག་འཆིང༌། །ངན་སེམས་ཅན་
ཀུན་བདུད་ཀྱི་ཁྲམ་ལ་འདེབས། །དགྲ་སྙིང་ཕུང་པོ་ཐོད་པར་བླུག་སྟེ་གསོལ། །ཕྱག་བཞིས་
བདུད་བཞི་འཇོམས་པའི་དཔའ་བོ་ཆེ། །རབ་ཁྲོས་གཏུམ་པོ་ཁྱོད་ལ་ཕྱག་འཚལ་བསྟོད། །
སྡང་མིག་ཉིན་བྱེད་བྱེ་བའི་འོད་དང་མཉམ། །མཆེ་གཙིགས་སྟོན་ཟླ་འབུམ་གྱི་འོད་དཀར་
འགྱེད། །གློག་དམར་གྲངས་མེད་འགྱུ་བ་ལྟ་བུའི་ལྗགས། །བསྐལ་པའི་མེ་མཚུངས་སྨ་ར་སྨིན་
མ་སེར། །རལ་པ་བསྐྱོད་པས་ས་གསུམ་མུན་པར་འཇུག །གོམས་སྟབས་ཤུགས་ཀྱིས་རྩོམ་
ཆེན་རླུང་ཡང་བསྒུལ། །ཤུགས་དྲག་ཕྱག་གིས་སྟོང་གསུམ་སྐད་ཅིག་ཉུལ། །ནག་པོ་གཟི་ལྡན་
ཁྱོད་ལ་ཕྱག་འཚལ་བསྟོད། །གད་རྒྱངས་གཅིག་གིས་རི་དབང་སྟོང་ཕྲག་སྒྱེལ། །ལྷབ་ལྷུབ་ན་

བཟའ་གཡོ་བས་མཁའ་དབྱིངས་འགེངས། །སྣ་ཚོགས་རྒྱན་གྱི་སྣང་བས་ཞིང་ཀུན་ཁྱབ། །ལྟ་
ཟེར་འབར་བས་ལྷ་མིན་གྲོང་ཁྱེར་བསྲེགས། །སྙན་ནས་གློག་འགྱུ་འབྲུག་སྟོང་དུས་གཅིག་
ལྡིར། །ཤ་ཁྲག་རུས་པའི་རི་བོ་ཞལ་དུ་འདེབས། །ཤངས་ཀྱི་ཁོང་ནས་དུས་མཐའི་རླུང་ཡང་
ལྡང༌། །སྲིད་གསུམ་བྱེད་པོ་ཁྱོད་ལ་ཕྱག་འཚལ་བསྟོད། །ཚངས་དང་དབང་པོས་མདུན་ནས་
གུས་པས་བསུ། །གཤིན་རྗེ་སྲིན་པོ་བཀའ་ཉན་ལས་ལ་འགྱེད། །གདོང་དྲུག་ཚོགས་བདག་
ལྷ་དམག་སྐུལ་མར་གཏོང༌། །གཟའ་དང་གནོད་སྦྱིན་ཐམས་ཅད་ཕྱི་ཡི་བྲན། །ཀླུ་དང་གསང་
བ་པ་རྣམས་ནང་གི་འབངས། །རླུང་དང་སྲེག་ཟའི་ལྷ་ཡིས་ལོགས་ནས་བསྟོད། །ལྷ་ཡི་ལྷ་
མཆོག་ཁྱོད་ལ་ཕྱག་འཚལ་བསྟོད། །རྫུ་འཕྲུལ་རྟ་ནག་ཆིབས་ནས་ཕྱོགས་ཀུན་གནོན། །སེང་
གེ་ཆིབས་ནས་ཕ་རོལ་གཡུལ་ངོ་ཟློག །འཕྲུལ་གྱི་བྱ་ཁྲ་གཏེར་བདག་ཚོགས་རྣམས་ཀུན། །
སྔོན་དུ་རྒྱུ་ཞིང་སྔ་དགྲ་དར་བ་འཇོམས། །གསོད་བྱེད་གཤིན་རྗེ་རྔམ་པ་གཅན་གཟན་ཚུལ། །
ཕྱི་བཞིན་འབྲངས་ནས་ཕྱིའི་དགྲ་རྡུལ་དུ་རློག །རུ་མཚོན་ཐོགས་ཏེ་ལྷ་རྣམས་དབུགས་ཀྱང་
འབྱིན། །སྡེ་བརྒྱད་དམག་དཔོན་ཆེན་པོར་ཕྱག་འཚལ་བསྟོད། །བདུད་འདུལ་ཙན་དན་བང་
ཆེན་ཐོགས་པའི་ཚེ། །དམག་ཚོགས་མཁའ་དབྱིངས་ཁྱབ་པའི་སྤྲུལ་པ་སྟོན། །བདུད་རྒྱལ་
ཉི་ཁྲི་ཆིག་སྟོང་སྐུ་ལས་སྤྲུལ། །བྱེ་བ་དུང་ཕྱུར་བདུད་དམག་ལིངས་ལ་འགྱེད། །གཡས་ནས་
ལྷ་དམག་དཀར་པོ་འབུམ་སྡེ་འཕྱོ། །གདུག་རྩུབ་གཅེར་བུ་འབུམ་སྡེ་གཡོན་ནས་རྒྱུག །སྲིན་
པོའི་དམག་ཚོགས་གྲངས་མེད་བཀའ་ལ་སྡོད། །གཟི་བྱིན་མཐའ་ཡས་ཁྱོད་ལ་ཕྱག་འཚལ་
བསྟོད། །ཕྱོགས་བཅུའི་སྡེ་བརྒྱད་མ་ལུས་ལས་ལ་འཁོལ། །སངས་རྒྱས་ཀུན་གྱི་དགོངས་པ་
ཁྱོད་ཀྱིས་སྒྲུབ། །ཁྱོད་སྐུ་དྲན་པ་ཙམ་གྱིས་དགྲ་ཚོགས་སྟོངས། །མཚན་སྨོས་ཙམ་ན་བགེགས་
ཀུན་ཕྱོགས་བཅུར་འབྲོས། ཁྱོད་ལ་དད་གུས་སྐད་ཅིག་གཅིག་བསྐྱེད་པས། །ནད་མེད་ཚེ་
རིང་འབྱོར་བ་ཐམས་ཅད་འབྱུང༌། །སྙིང་པོ་བཟླས་པ་ཙམ་གྱིས་སྒྲིབ་ཀུན་སེལ། །ཐུགས་

རྗེའི་དབང་ཕྱུག་ཁྱོད་ལ་ཕྱག་འཚལ་འདུད། །གནས་མཆོག་འདོད་པའི་རྒྱལ་པོའི་ཁང་བཟང་
ན། །ལྷ་རྫས་འདོད་ཡོན་ཀུན་ལ་དགེས་རྒུར་རོལ། །མི་བཟད་འཇིགས་ཆེན་དུར་ཁྲོད་བརྒྱད་
པོ་རུ། །མཚན་མོ་རྒྱུ་བ་ཀུན་གྱི་སྡེ་དཔོན་ཚུལ། །ཨོ་རྒྱན་ལ་སོགས་ཉེར་བཞིའི་ཡུལ་ཆེན་
དུ། །དཔའ་བོ་རྣལ་འབྱོར་མ་ཡི་ཚོགས་ཀྱི་དབང༌། །འཕགས་མཆོག་ཁྱོད་ནི་རྡོ་རྗེ་ཐེག་པ་
འདིར། །རྒྱུད་ཀུན་བདག་པོར་གྱུར་ལ་ཕྱག་འཚལ་བསྟོད། །དཔའ་བོ་ཆེ་ཁྱོད་རེས་འགའ་ས་
སྟེང་རྒྱུ། །དུག་དང་མེ་དཔུང་མཚོན་ཆའི་ཆར་སྤྲིན་འཁྲུག །ནག་ཕྱོགས་འདྲེ་ཀུན་དྭངས་ཤིང་
སྙིང་ཁྲག་སྐྱུག །ངན་སེམས་ཅན་གྱི་མི་རྣམས་སྲོག་རྩ་འཆད། །ལན་འགའ་བར་སྣང་མཁའ་
ལ་གཤེགས་ཙ་ན། །ཉི་ཟླ་གཟའ་སྐར་ཚོགས་ཀྱིས་མེ་ཏོག་འཐོར། །བདུད་རྣམས་སྐྲག་ཅིང་
མྱོས་ལ་ཀླད་པ་འགེམས། །སྟོབས་ཆེན་ཕ་རོལ་གནོན་ལ་ཕྱག་འཚལ་འདུད། །དུས་གཞན་
དག་ཏུ་ས་འོག་འཇིག་རྟེན་རྒྱུ། །རི་རབ་དང་བཅས་ས་གཞིར་འདར་ཞིང་བསྐྱོད། །རྒྱ་མཚོ་
བདུན་ཡང་འར་འུར་ཆལ་ཆིལ་འཁྲུགས། །འབུམ་ཕྲག་གྲུབ་པའི་སྡེ་རྣམས་གར་ཡང་བསྒྱུར། །
ཁྲག་ཁྲིག་བཅུ་གཉིས་གདེངས་ཅན་བུ་མོ་ཡིས། །གླུ་དབྱངས་སྟོང་དང་རོལ་མོ་བྱེ་བས་
མཆོད། །མཐའ་དག་ལྷ་མིན་དབང་པོས་ཐལ་མོ་སྦྱོར། །མཆོད་འོས་མཐུ་ལྡན་ཁྱོད་ལ་ཕྱག་
འཚལ་བསྟོད། །མགོན་ཁྱོད་འཛམ་བུའི་གླིང་དུ་རྟག་བཞུགས་ཚེ། །གཙུག་ལག་ཁང་རྣམས་
གཡེལ་མེད་བསྲུང་བ་དང༌། །དགེ་འདུན་ཐམས་ཅད་ཆོས་བཞིན་སྤྱོད་དུ་འཇུག །སངས་
རྒྱས་བསྟན་ལ་སངས་རྒྱས་ཉིད་དང་མཚུངས། །བདུད་དང་བགེགས་དང་ལྷ་མིན་གནོད་པ་
བཟློག །ཁྱོད་ལ་མཆོད་ཅིང་ཁྱོད་ཀྱིས་བསྐྱངས་པ་ན། །ཆོས་སྤྱོད་བཅུ་པོ་ཡར་ངོའི་ཟླ་ལྟར་
རྒྱས། །བར་ཆད་ཀུན་སེལ་ཆོས་སྲུང་ཁྱོད་ལ་འདུད། །མ་རུངས་གདུག་ཅན་འདུལ་བར་
མཛད་ཙ་ན། །མི་སྙིང་རྫ་ལྟར་བརྙིལ་བ་ཁྱོད་ཀྱི་ཟས། །ཁྲག་ཆེན་བཤྭའ་རྒལ་རྒྱུག་པ་སྐོམ་དུ་
འཐུང༌། །མེ་འོད་འཁྲུགས་པ་ཁྱོད་ནི་དུར་ཁྲོད་དུ། །རོ་ལངས་ཆེན་པོ་རྣམས་དང་སྒྱུ་རྩལ་རྩེ། །

རྣལ་འབྱོར་ཅན་ལ་ཉམས་ཀྱི་དྲོད་ཚད་ཉུལ། །དམ་ཚིག་ཅན་ལ་འབྲལ་མེད་གདོང་གྲོགས་
མཛད། །སྔགས་རིག་དགྲ་ལྷ་ཁྱོད་ལ་ཕྱག་འཚལ་འདུད། །སྒྲུབ་པོ་མཆོག་ལ་རིག་འཛིན་
དངོས་གྲུབ་སྩོལ། །རི་ལུ་མིག་སྨན་དངུལ་ཆུ་གནོད་སྦྱིན་མོ། །རལ་གྲི་རྐང་མགྱོགས་གཏེར་
ཆེན་ཁ་ཅིག་ལའོ། །སྐལ་བ་ཤིན་དུ་ཆུང་ཡང་ཞི་སོགས་ལས། །ཐོགས་མེད་རྩོལ་ཁྱོད་དངོས་
གྲུབ་ཀུན་གྱི་བདག །མ་སྒྲུབས་བར་ཡང་དབང་ཐང་ཕུན་ཚོགས་ཐོབ། །བསད་བསྐྲད་དབྱེ་
བས་དགྲ་འཇོམས་ནུས་པར་འགྱུར། །མཐུ་རྩལ་འགྲན་ཟླ་མེད་པ་ཁྱོད་ལ་བསྟོད། །འདི་ན་
འཇིག་རྟེན་དབང་བསྒྱུར་དེ་ཀུན་གྱི། །མགོ་ལ་ཁྱོད་ཀྱི་ཞབས་པད་རྡུལ་ཕྲེང་གཡོགས། །ཁྱོད་
མཐོང་ཙམ་གྱིས་གཤིན་རྗེའི་ཕོ་ཉ་བྱེར། །ཕྱོགས་དང་ཕྱོགས་མཚམས་ས་གསུམ་ཐམས་ཅད་
དུ། །མི་མཐུན་གཡུལ་ལས་རྒྱལ་བའི་རྔ་ཆེན་བརྡུངས། །ལྷ་མཆོག་ལེགས་ལྡན་མཧཱ་ཀཱ་ལ་དེ། །
དྲག་ཤུལ་ཅན་ཁྱོད་རྟག་ཏུ་བདག་བསྟེན་ནོ། །དངོས་པོ་ཀུན་གྱིས་མཆོད་ཅིང་ཕྱག་འཚལ་
ལོ། །དཔལ་གྱི་ཐུགས་ལ་དགྱེས་བདེ་བསྐྱེད་བྱེད་ཡུམ། །འཕྲིན་ལས་ཀུན་སྒྲུབ་དཔལ་ལྡན་
རེ་མ་ཏཱི། །སྒྲུབ་པོ་དམ་ལྡན་མ་ཡིས་བུ་བཞིན་སྐྱོང༌། །ཁམས་གསུམ་དབང་ཕྱུག་མ་ལ་ཕྱག་
འཚལ་ལོ། །མངོན་གཅོད་འཕྲིན་ལས་སྒྲུབ་ལ་ཐགས་ཐོགས་མེད། །རི་རབ་ཡུད་ཀྱིས་བསྐོར་
ཞིང་རྫུ་འཕྲུལ་འགྱེད། །འགྲོ་བ་དྲུག་གི་སྲོག་ལ་མངའ་མཛད་མ། །ལས་བྱེད་ཁྱི་གདོང་བདུན་
ལ་ཕྱག་འཚལ་བསྟོད། །ཆོ་འཕྲུལ་མཐའ་ཡས་སྟོན་བྱེད་མིག་སྒྱུར་མ། །ནད་ཀྱི་བདག་མོ་
དགྲ་བོའི་ཤ་ལ་རྔམ། །བར་ཆད་ལོག་འདྲེན་བགེགས་ཀྱི་ཁྲག་ལ་རོལ། །དུར་ཁྲོ་མ་མོ་བདུན་
ལ་ཕྱག་འཚལ་བསྟོད། །རབ་གཏུམ་ཕོ་ཉ་མོན་པ་ནག་པོའི་ཚུལ། །འཇིག་རྟེན་དྲེགས་པའི་
གཙོ་བོ་དམག་དཔོན་བདུན། །བསྟན་ལ་འགལ་བྱེད་མིང་གི་ལྷག་མར་འཇོག །རྡོ་རྗེ་བཤན་
པའི་ཚོགས་ལ་བསྟོད་པར་བགྱི། །མཐོ་རིས་ས་སྟེང་ས་འོག་སྲིད་གསུམ་ལ། །དབང་བྱེད་
དྲག་གཏུམ་ཟིལ་གནོན་སེང་གེའི་གདོང༌། །སྡང་བའི་དགྲ་ལ་གནམ་ལྕགས་ཐོགས་ལྟར་རྒྱུག །

གསང་བའི་ལས་མཁན་གསུམ་ལ་བསྟོད་པར་བགྱི། །དངོས་སུ་བཤམས་དང་ཡིད་བྱུང་
མཆོད་པ་འབུལ། །བདེན་སྟོབས་ལས་བྱུང་མཆོད་སྤྲིན་རྒྱ་མཚོ་འབུལ། །ཕྱི་ནང་གསང་བའི་
དམ་རྫས་མཐའ་དག་འབུལ། །ལེགས་ལྡན་དགྱེས་པའི་རྟེན་རྫས་དཔག་ཡས་འབུལ། །རྒྱ་
ཆེན་ཕྱོགས་གྲོལ་ཁྱབ་པའི་མཆོད་པ་འབུལ། །རང་བཞིན་ཡེ་ཤེས་ཆེན་པོའི་ངོ་བོར་འབུལ། །
རྣམ་འགྱུར་འདོད་ཡོན་བསམ་མི་ཁྱབ་པར་འབུལ། །ཉམས་མྱོངས་ལྷན་སྐྱེས་བདེ་བ་ཆེན་
པོར་འབུལ། །བདག་དང་རྒྱུད་ལྔར་འཁོར་བའི་འགྲོ་རྣམས་ཀྱི། །ཉེས་བྱས་གང་ཡིན་ཆོས་
དབྱིངས་ངང་དུ་བཤགས། ཁྱད་པར་དམ་ཚིག་འགལ་འཁྲུལ་གྱུར་པ་ཀུན། ཁྱེད་ཐུགས་སྙིང་
རྗེའི་ཀློང་དུ་བཟོད་པར་གསོལ། །དཔལ་མཆོག་མགོན་པོ་ལྕམ་དྲལ་ཁྱེད་ཉིད་ལ། །ལས་
འབྲེལ་འཇོག་པའི་དགེ་ལ་རྗེས་ཡི་རང༌། །འཁོར་བ་མ་སྟོངས་བར་དུ་འདིར་བཞུགས་ལ། །
བླ་མེད་དམ་ཆོས་བདུད་རྩིའི་ཆར་ཆེན་ཕོབ། །དགེ་འདིས་དཔལ་ཆེན་ཁྲག་འཐུང་ལེགས་
ལྡན་ཆེ། །ཁྱེད་བཞིན་བདག་ཀྱང་དུས་གསུམ་རྒྱལ་ཀུན་གྱི། །འཕྲིན་ལས་རྒྱུན་མི་འཆད་པར་
སྒྲུབ་པ་དང༌། །གང་ལ་གང་འདུལ་འགྲོ་དོན་ནུས་པར་ཤོག། །།
ཅེས་པ་ལེགས་ལྡན་མཧཱ་ཀཱ་ལ་འཁོར་མང་གི་བསྟོད་པ་འཕྲིན་ལས་ཀུན་འགྲུབ་ཅེས་བྱ་བ་འདི་ནི། ས་སྐྱོང་མིའི་དབང་པོ་
ཀུན་དགའ་རབ་བསྟན་དབང་གི་རྒྱལ་པོའི་གསུང་གིས་བསྐུལ་ནས་ཏཱ་ར་ནཱ་ཐས་སྨྲས་པའོ།། །།མངྒ་ལཾ།

༄༅། །ལེགས་ལྡན་ནག་པོ་ཏྲཀྴད་ཀྱི་བསྟོད་པ་བཞུགས།
༄༅། །ཨོཾ་སྭ་སྟཱི། རྡོ་རྗེའི་རང་བཞིན་ཤུགས་དྲག་རྔམ་པའི་སྐུ། །གནས་ཚུལ་བདེ་ཆེན་
རྣམ་འགྱུར་ཅིར་ཡང་སྟོན། །གདུག་ཅན་དགྲ་ལ་ནད་མཚོན་མེ་ཆར་འབེབས། །ལེགས་ལྡན་
ནག་པོའི་སྐུ་ལ་ཕྱག་འཚལ་ལོ། །ཧ་ཧ་ཧཱུཾ་ཧཱུཾ་ཕཊ་ཀྱིས་བགེགས་ཀུན་འཇོམས། །གསང་
སྔགས་རང་སྒྲས་སྒྲུབ་ལ་དངོས་གྲུབ་སྩོལ། །རྒྱོབ་སོད་སྐད་ཀྱིས་བདུད་སྡེའི་སྙིང་ཁྲག་
འགེམས། །ཏྲཀྴད་མགོན་པོའི་གསུང་ལ་ཕྱག་འཚལ་ལོ། །གདོད་ནས་སྤྲོས་བྲལ་མཁའ་ལྟར་
དག་པ་ལ། །ཀུན་ཁྱབ་བྱམས་དང་སྙིང་རྗེའི་ཆུ་འཛིན་འཁྲིགས། །གདུག་ལ་ཁྲོ་ཚུལ་དབང་
པོའི་གཞུ་ལྟར་ཤར། །མཧཱ་ཀཱ་ལའི་ཐུགས་ལ་ཕྱག་འཚལ་ལོ། །གདུག་རྩུབ་ཁྲོ་དང་ཆགས་
པའི་ཚུལ་འཆང་ཞིང༌། །གསོད་གཅོད་ཚིག་རྩུབ་འཕྲོག་སོགས་རྣམ་ཆ་ཀུན། །མཁྱེན་བརྩེ་
ནུས་མཐུ་ཚུལ་ཁྲིམས་རྣམ་དག་དང༌། ཁྱོད་ཀྱི་ཡོན་ཏན་ཚུལ་ལ་གུས་ཕྱག་འཚལ། །གནོད་
པ་ཀུན་སེལ་འདོད་པའི་དོན་ཀུན་སྩོལ། ཁམས་གསུམ་དབང་བསྡུད་གནོད་བྱེད་ཐལ་བར་
རློག །གང་ལ་གང་འདུལ་ཐུགས་རྗེའི་འཇུག་པ་ཅན། །འཕྲིན་ལས་རྣམ་བཞི་སྒྲུབ་མཛད་ཁྱོད་
ལ་བསྟོད། །གཉིས་མེད་སྦྱོར་ཡུམ་དཔལ་གྱི་རེ་མ་ཏཱི། །མཁའ་འགྲོ་ཁྱི་བདུན་རྗེས་འབྲངས་
གྲོགས་མོའི་ཚུལ། །མོན་པ་ཕོ་མོ་གཤིན་རྗེ་གནོད་སྦྱིན་སོགས། །ནང་གི་ཕྱག་བརྙན་ཕོ་ཉ་
རྣམས་ལ་འདུད། །མཐའ་ཡས་སྣང་སྲིད་ལྷ་སྲིན་དྲེགས་པ་ཅན། །བཀའ་འཁོར་ཐམས་ཅད་
བསྟན་དགྲ་འདུལ་ལ་དཔའ། །སྒྲུབ་ལ་བཀྲ་ཤིས་དགེ་ལེགས་སྩོལ་བར་མཛད། །དཔལ་གྱི་
བཀའ་སྡོད་ཀུན་ལ་བསྟོད་པ་འབུལ། །བདག་གིས་བསམ་དོན་ཡིད་བཞིན་འགྲུབ་པ་དང༌། །
སྔོན་གྱིས་ལས་དང་འཕྲལ་རྐྱེན་ལས་བྱུང་བའི། །བར་ཆད་མི་མཐུན་ཕྱོགས་ཀུན་ཞི་བ་དང༌། །

ཚེ་དང་བསོད་ནམས་དབང་ཐང་རྒྱས་པར་མཛོད། །ཤཱཀྱ་སེང་གེའི་དགོངས་དོན་དར་བ་
དང༌། །འགྲོ་ཀུན་བདེ་ལ་འགོད་པའི་ལས་ནུས་ཅན། །རང་གཞན་ཐམས་ཅད་བདེ་དང་ཐར་
པ་དང༌། །རྟག་ཏུ་འགོད་པའི་མཐུ་སྟོབས་ལྡན་པར་ཤོག །ཅེས་པའང་ས་སྐྱོང་ཀུན་དགའ་རབ་བརྟན་གྱིས་
བསྐུལ་ནས་ཏཱ་ར་ནཱ་ཐས་སྨྲས་པའོ།། །།ཞུས་དག །
༄༅། །དཔལ་མགོན་ཏྲཀྴད་ཀྱི་འཕྲིན་ལས་བསྐང་གསོ་སོགས་ཉེར་
མཁོ་འགའ་ཞིག་བཞུགས་སོ། །
༄༅། །ཨོཾ་སྭཱ་སྟི། ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ། སྐད་ཅིག་གིས་རི་རབ་གླིང་
བཞི་གླིང་ཕྲན་བྱེ་བ་བསམ་གྱིས་མི་ཁྱབ་པ། ཐུན་རྫས་འདོད་པའི་ཡོན་ཏན་དུ་མ་དང་ལྡན་
པར་གྱུར། ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱཿ སརྦ་ཐཱ་ཁཾ་ཨུཏྒ་ཏེ། སྥ་ར་ཎ་ཨི་མཾ་ག་ན་
ཁཾ་སྭཱཧཱ། ཨོཾ་ཨཱཿཧཱུཾ། ཧཱུཾ། ཏྲཀྴད་མཧཱ་ཀཱ་ལ་དང༌། །ཡུམ་གཅིག་ལྷ་མོ་མ་ཕམ་མ། །འཁོར་གྱི་
དམ་ཅན་རྒྱ་མཚོའི་ཚོགས། །དེ་རིང་སྲིད་པའི་མདོས་ལ་བྱོན། །སྲིད་གསུམ་རབ་འབྱམས་
འཇིགས་རྟེན་ཁམས། །སྟོང་གསལ་ནམ་མཁའ་འོད་ཀྱི་གཞི། །རླུང་མེ་ཆུ་སའི་དཀྱིལ་འཁོར་
ལ། །རི་མཚོ་གླིང་བདུན་བཀོད་པ་འཛེས། ཁྱད་པར་གླིང་བཞི་གླིང་ཕྲན་བརྒྱད། །འདོད་
པའི་ཡོན་ཏན་སྣ་ཚོགས་ལྡན། །རི་རབ་རིན་ཆེན་བཞིའི་རང་བཞིན། །ལྷ་དང་མི་ཡི་བཀོད་པ་
འབར། །ཤར་ཕྱོགས་དཀར་པོ་ཤེས་ལས་གྲུབ། །དྲི་ཟ་བྱེ་བ་བརྒྱ་ཡི་རྟེན། །ལྷོ་ཕྱོགས་བཻཌཱུརྱ་
ལས་གྲུབ། །གཤིན་རྗེ་བྱེ་བ་བརྒྱ་ཡི་རྟེན། །ནུབ་ཕྱོགས་པདྨ་རཱ་ག་འབར། །ལྟོ་ཕྱེ་བྱེ་བ་བརྒྱ་
ཡི་རྟེན། །བྱང་ཕྱོགས་རིན་ཆེན་གསེར་ལས་གྲུབ། །གནོད་སྦྱིན་བྱེ་བ་བརྒྱ་ཡི་རྟེན། །སུམ་ཅུ་
རྩ་གསུམ་ལ་སོགས་པ། །ལྷ་གནས་བཀོད་པ་བསམ་མི་ཁྱབ། །འོག་མིན་གནས་ཀྱི་བྱང་ཤར་

དང༌། །དབང་ཕྱུག་ཆེན་པོའི་གནས་རབ་མཆོག །རི་རྒྱལ་ལྷུན་པོའི་བྱང་ཕྱོགས་དང༌། །ཚང་
ཚིང་འཁྲིགས་སོགས་དུར་ཁྲོད་དུ། །དཔལ་ཆེན་ལྕམ་དྲལ་གཞལ་མེད་ཁང༌། །རྒྱུ་ནི་རིན་
ཆེན་བྱེ་བ་འབུམ། །རྨངས་ནི་རྡོ་རྗེ་ཕ་ལམ་ལ། །ཐོད་པ་སྣ་ཚོགས་བརྩིགས་པའི་མཁར། །གྲུ་
བཞི་སྒོ་བཞི་རྟ་བབས་བཞི། །སྣ་ཚོགས་དུར་ཁྲོད་རྒྱན་གྱིས་བརྒྱན། །མཐིང་ནག་ཟུར་གསུམ་
ལྕགས་རིས་བསྐོར། །མདུང་དང་རལ་གྲི་གཤིབས་པས་མཛེས། །རོ་དང་རོ་ལངས་བྱ་གཅན་
སོགས། །འཇིགས་སུ་རུང་བའི་བཀོད་པ་འབར། །བྱེ་བ་བསམ་གྱིས་མི་ཁྱབ་པ། །ཆོས་
དབྱིངས་བདེན་པའི་མཐུ་སྟོབས་དང༌། །སྔགས་དང་ཕྱག་རྒྱ་ཏིང་འཛིན་དང༌། །རྟེན་འབྲེལ་
རྫས་དང་ནུས་པའི་མཐུས། །ཟག་མེད་ཕུལ་བྱུང་རྣམ་པར་བཀོད། །
༈ ཧཱུཾ་གླིང་བཞི་རི་རབ་མཛེས་པ་ཡང༌། །བྱེ་བ་ཁྲག་ཁྲིག་གྲངས་མེད་ཀྱིས། །ནག་པོ་
ལྕམ་དྲལ་འཁོར་དང་བཅས། །ཐུགས་དམ་གཉན་པོ་སྐོང་གྱུར་ཅིག །ཐུགས་དམ་གཉན་
སྐོང་བར་ཆད་གསོལ། །ཐུགས་དམ་གཉན་སྐོང་དངོས་གྲུབ་སྩོལ། །ཐུགས་དམ་གཉན་སྐོང་
བསམ་པ་སྒྲུབས། །ཐུགས་དམ་གཉན་སྐོང་འཕྲིན་ལས་མཛོད། །གཞལ་མེད་ཁང་བཟང་
བཀོད་པ་ཡང༌། །བྱེ་བ་ཁྲག་ཁྲིག་གྲངས་མེད་ཀྱིས། །ནག་པོ་ལྕམ་དྲལ་འཁོར་དང་བཅས། །
ཐུགས་དམ་གཉན་པོ༴ སོགས། འདི་མན་ཀུན་ལ་འགྲེའོ། །ཤེལ་ནག་རྒྱལ་མཚན་འབར་བ་ཡང༌། །བྱེ་
བ༴ དར་ནག་བ་དན་འབར་བ་ཡང༌། །བྱེ་བ༴ གྲི་གུག་རལ་གྲི་ལ་སོགས་ཀྱང༌། །བྱེ་བ༴ རྟ་
ནག་རྒྱན་གྱིས་བརྒྱན་པ་ཡང༌། །བྱེ་བ༴ དྲེལ་ནག་རྒྱན་གྱིས་བརྒྱན་པ་ཡང༌། །བྱེ་བ༴ རྔ་མོང་
རྒྱན་གྱིས་བརྒྱན་པ་ཡང༌། །བྱེ་བ༴ འབྲོང་ཆེན་རྒྱན་གྱིས་བརྒྱན་པ་ཡང༌། །བྱེ་བ༴ ལུག་ནག་
རྒྱན་གྱིས་བརྒྱན་པ་ཡང༌། །བྱེ་བ༴ ཁྱི་ནག་རྒྱན་གྱིས་བརྒྱན་པ་ཡང༌། །བྱེ་བ༴ སྟག་ཆེན་རྒྱན་
གྱིས་བརྒྱན་པ་ཡང༌། །བྱེ་བ༴ གཟིག་ཆེན་རྒྱན་གྱིས་བརྒྱན་པ་ཡང༌། །བྱེ་བ༴ སེང་ཆེན་རྒྱན་
གྱིས་བརྒྱན་པ་ཡང༌། །བྱེ་བ༴ དོམ་ནག་རྒྱན་གྱིས་བརྒྱན་པ་ཡང༌། །བྱེ་བ༴ དྲེད་མོང་རྒྱན་གྱིས་

བརྒྱན་པ་ཡང༌། །བྱེ་བ༴ སྤྱང་ཀི་རྒྱན་གྱིས་བརྒྱན་པ་ཡང༌། །བྱེ་བ༴ བྱ་ཁྲ་རྒྱན་གྱིས་བརྒྱན་པ་
ཡང༌། །བྱེ་བ༴ ཁྱུང་ཆེན་རྒྱན་གྱིས་བརྒྱན་པ་ཡང༌། །བྱེ་བ༴ གཡུ་འབྲུག་རྒྱན་གྱིས་བརྒྱན་པ་
ཡང༌། །བྱེ་བ༴ མ་ཧེ་རྒྱན་གྱིས་བརྒྱན་པ་ཡང༌། །བྱེ་བ༴ ལྟོ་འཕྱེ་རྒྱན་གྱིས་བརྒྱན་པ་ཡང༌། །བྱེ་
བ༴ བྱ་རོག་རྒྱན་གྱིས་བརྒྱན་པ་ཡང༌། །བྱེ་བ༴ མ་ཧཱ་གསེར་གྱི་རུས་སྦལ་ཡང་༴ བྱེ་བ༴ མཐིང་
ནག་ནམ་མཁའ་མཛེས་པ༴ བྱེ་བ༴ འཕན་དར་རྒྱལ་མཚན་བརྗིད་པ༴ བྱེ་བ༴ ལྷ་བཤོས་དཀར་
ཟླུམ་མཛེས་པ་ཡང་༴ བྱེ་བ༴ བཤོས་ཕྲན་དམར་པོ་ཟུར་གསུམ་ཡང༌། །བྱེ་བ༴ གསང་ཕྱི་ཟླ་གམ་
མཛེས་པ་ཡང༌། །བྱེ་བ༴ བདུད་བཤོས་ཟུར་བཞི་རྩེ་རྒྱས་ཡང༌། བྱེ་བ༴ བཤོས་ཕྲན་ཏིང་ལོར་
བཅས་པ་ཡང༌། །བྱེ་བ༴ ཐོད་པ་ཁྲག་གིས་བསྐང་བ་ཡང༌། །བྱེ་བ༴ སྨན་སྣ་སྣ་ཚོགས་རིལ་བུ་
ཡང༌། །བྱེ་བ༴ གླུད་གཟུགས་དབང་པོ་ཚང་བ་ཡང༌། །བྱེ་བ༴ ཆང་བུ་མཐེབ་ཀྱུ་བཅས་པ་ཡང༌། །
བྱེ་བ༴ ཟས་སྣ་བསམ་གྱིས་མི་ཁྱབ་ཡང༌། །བྱེ་བ༴ དབང་པོ་རྣམ་ལྔ་བཀྲམ་པ་ཡང༌། །བྱེ་བ༴ 
དོན་སྙིང་རྣམ་ལྔ་བཀྲམ་པ་ཡང༌། བྱེ་བ༴ ཡན་ལག་ལྷུ་དུམ་བཀྲམ་པ་ཡང༌། །བྱེ་བ༴ རཀྟའི་
རྒྱ་མཚོ་འཁྱིལ་པ་ཡང༌། །བྱེ་བ༴ ཤ་ཆེན་རི་ལྟར་སྤུངས་པ་ཡང༌། །བྱེ་བ༴ ཀེང་རུས་གཅལ་དུ་
བཀྲམ་པ་ཡང༌། །བྱེ་བ༴ ཞིང་གི་བླ་རེ་བ་དན་ཡང༌། །བྱེ་བ༴ གསུར་ཆེན་སྤྲིན་ལྟར་གཏིབས་
པ་ཡང༌། །བྱེ་བ༴ ཞུན་ཆེན་སྒྲོན་མེ་སྦར་པ་ཡང༌། །བྱེ་བ༴ བདུད་རྩི་སྨན་གྱི་མཆོད་པ་ཡང༌། །
བྱེ་བ༴ རྟེན་རྒྱུན་ཐུན་གྱི་གཏོར་མ་ཡང༌། །བྱེ་བ༴ གཞན་ཡང་འདོད་ཡོན་བསམ་མི་ཁྱབ། །བྱེ་
བ་ཁྲག་ཁྲིག་གྲངས་མེད་ཀྱིས། །ནག་པོ་ལྕམ་དྲལ་འཁོར་དང་བཅས། །ཐུགས་དམ་གཉན་པོ་
སྐོངས་གྱུར་ཅིག །ཐུགས་དམ་གཉན་སྐོངས་བར་ཆད་སེལ། །ཐུགས་དམ་གཉན་སྐོང་དངོས་
གྲུབ་སྩོལ། །ཐུགས་དམ་གཉན་སྐོང་བསམ་པ་སྒྲུབས། །ཐུགས་དམ་གཉན་སྐོང་འཕྲིན་ལས་
མཛོད། །
༈ ཧཱུཾ་དྲཀྴད་མཧཱ་ཀཱ་ལ་དང༌། །ནག་མོ་ཟ་བྱེད་བེ་ཏ་ལི། །དགོངས་པ་མཉམ་ཉིད་ཆེན་

པོའི་ཀློང༌། །ལེགས་ཉེས་བཟང་ངན་རྟགས་དང་བྲལ། སྤྲུལ་པ་ཡང་སྤྲུལ་འཁོར་གྱི་ཚོགས། །
རྟག་འཛིན་ཚར་གཅོད་རྗེས་གཟུང་གི །འཕྲིན་ལས་ལས་ལ་བརྩོན་པ་རྣམས། །དེང་འདིར་
བདག་ལ་གསན་ཞིང་དགོངས། །བདག་ནི་མ་རིག་རྨོངས་དབང་གིས། །དམ་རྫས་མ་ཚང་
མཆོད་གཏོར་གཡེལ། །སྒྲུབ་ལ་མི་བརྩོན་ལེ་ལོས་གཟིར། །གསང་བ་གཞན་ལ་སྤེལ་བ་
སོགས། ཁྱེད་ཀྱི་ཐུགས་དང་འགལ་བ་རྣམས། །དོ་ནུབ་མདོས་ཀྱིས་དག་པར་མཛོད། །ལྟ་
བ་ཉམས་པ་མདོས་ཀྱིས་སྐོང༌། །སྤྱོད་པ་ཉམས་པ་མདོས་ཀྱིས་སྐོང༌། །སྲིད་པའི་མདོས་ཀྱིས་
ཐམས་ཅད་ཚངས། །མདོས་ཀྱིས་མ་ཚང་གཅིག་ཀྱང་མེད། །བདག་དང་རྒྱུ་སྦྱོར་བཅས་པ་
ཡི། །བཅིངས་པ་ཁྲོལ་ལ་བསྡམས་པ་ཀློད། །གཟུང་པ་ཐོང་ལ་ཉམས་པ་གསོས། །མཐུན་
པ་སྒྲུབས་ལ་རེ་བ་སྐོང༌། །འདོད་པ་མཐའ་དག་གྲུབ་པ་དང༌། །བླ་མེད་བདེ་ཆེན་ཐོབ་པར་
མཛོད། །དར་རྒྱས་འཕེལ། མངྒ་ལཾ།
༈ ཧཱུཾ་མོན་པ་དཀར་པོ་སེང་གེའི་མགོ །ཐེ་རང་རྒྱལ་པོ་ལས་ལ་འཁོལ། །བགེགས་ཀུན་
འཇོམས་པའི་ཆོ་འཕྲུལ་ཅན། །སྐུ་ཡི་ལས་བྱེད་དུས་ལ་བབ། །མོན་པ་དམར་པོ་སེང་གེའི་མགོ །
རྨུ་བཙན་ས་བདག་ལས་ལ་འགྱེད། །སྲི་བཙན་འདུལ་བའི་དྲག་ཤུལ་ཅན། །གསུང་གི་ལས་
བྱེད་དུས་ལ་བབ། །མོན་པ་ནག་པོ་སེང་གེའི་མགོ །གཤིན་རྗེ་གཟའ་བདུད་ལས་ལ་འཁོལ། །
དགྲ་ཀུན་གསོད་པའི་རྫུ་འཕྲུལ་ཅན། །ཐུགས་ཀྱི་ལས་བྱེད་དུས་ལ་བབ།། །།བཀྲ་ཤིས།
༈ ཧཱུཾ་ལྟ་བ་མཁའ་ལྟར་ཡངས་པས་མངའ་གསོལ་ལོ། །སྤྱོད་པ་ནོངས་འཁྲུལ་མེད་པས་
མངའ་གསོལ་ལོ། །སྒོམས་པ་སྟེང་འགྲུས་མེད་པས་མངའ་གསོལ་ལོ། །དམ་ཚིག་ཚུལ་བཞིན་
བསྲུང་བས་མངལ་གསོལ་ལོ། །ཕྱག་རྒྱ་ཏིང་འཛིན་བརྟན་པོས་མངའ་གསོལ་ལོ། །བཟླས་
བརྗོད་མ་ཡེངས་ཚང་བས་མངའ་གསོལ་ལོ། །དཀོན་མཆོག་གསུམ་གྱི་བདེན་པས་མངའ་
གསོལ་ལོ། །འཁོར་འདས་བཀྲག་མདངས་བཅུད་ཀྱིས་མངའ་གསོལ་ལོ། །སྡེ་བརྒྱད་མཁའ་

འགྲོའི་ཚོགས་ཀྱིས་མངའ་གསོལ་ལོ། །སྲིད་གསུམ་བདག་པོ་ཆེན་པོར་མངའ་གསོལ་ལོ། །
རྣལ་འབྱོར་བདག་གི་དགྲ་ལྷར་མངའ་གསོལ་ལོ། །བསྟན་སྲུང་ཀུན་གྱི་རྒྱལ་པོར་མངའ་
གསོལ་ལོ། །ཆོས་འཁོར་ཡོངས་ཀྱི་སྲུང་མར་མངའ་གསོལ་ལོ། །བདུད་འདུལ་དམག་དཔོན་
ཆེན་པོར་མངའ་གསོལ་ལོ། །བཀྲ་ཤིས་མཐུ་སྟོབས་དབང་པོར་མངའ་གསོལ་ལོ། །ཕྱོགས་
ལས་རྣམ་པར་རྒྱལ་བར་མངའ་གསོལ་ལོ། །ཞེས་གྱེར་རོ། །བཤགས་པའི་རྗེས་ལ་སྐུལ་རྣམས་གྱེར། དེའི་རྗེས་
སུ་དངོས་སུ་ཡང་གཟུགས་འགྲོས་དང༌། ན་བཟའ་དང༌། གོ་མཚོན་སོགས་བསྟར་ནས་བཞག །དམིགས་པ་དང༌། བཟླས་པ་ཅུང་
ཟད་བྱས་ནས། ཡིད་ཀྱིས་འཁོར་མང་པོ་སྤྲུལ། མཆོད་པ་མཐའ་ཡས་པ་སྤེལ། མངའ་གསོལ་གྱེར་བར་བྱའོ། །ཞེས་པ་བསྟོད་
བསྐུལ་མངའ་གསོལ་དང་བཅས་པའི་ཚོགས་མང་པོ་ལས། སྙིང་པོ་ཁྱེར་བདེ་བར་བྱས་པ་འདི་ཡང༌། ས་སྐྱོང་མིའི་དབང་པོ་ཀུན་
དགའ་རབ་བརྟན་གྱི་ཐུགས་དམ་དུ། རྒྱལ་ཁམས་པ་ཏཱ་ར་ནཱ་ཐས་བསྒྲིགས་པའོ།། །།མངྒ་ལཾ།
༄༅། །གཏོར་བཟློག་བསྡུས་པ་བཞུགས་སོ། །
༄༅། །ཨོཾ་སྭཱ་སྟི། གཏོར་བཟློག་བསྡུས་པ་ནི། བསྐང་གཏོར་གྱི་མདུན་ནམ། གཡོན་དུ་བཤོས་བུ་གྲུ་གསུམ་ནག་པོ་
ཤ་ཁྲག་གིས་བརྒྱན་པ་ཁྲུ་གང་བ་མཐེབ་ཀྱུ་བཅད་ཁ་ཕྱི་ལ་བསྟན་པས་བསྐོར་བ། དེའི་མདུན་དུ་དགོས་མཆོད་དང༌། སྣོད་གཅིག་
ཏུ་གཏོར་ཆུང་དུ་གྲགས་པ་མཐེབ་ཀྱུ་བརྒྱ་རྩ་བརྒྱད་བཤམས། བསྐང་གསོ་ཚར་གཅིག་སོང་མཚམས། བཟློག་གཏོར་ཆེ་ཆུང་ལ་
ཐུན་མོང་དུ་བྱིན་རླབས་དཀྱུས་ལྟར་དང༌། མཆོད་པ་བྱིན་རླབས་ཀྱང་བྱ། རང་གི་སྙིང་ག་ནས་འོད་ཟེར་འཕྲོས།
དགྲ་དང་བགེགས་དང་གནོད་བྱེད་ཐམས་ཅད་བཀུག་ནས་གཏོར་མ་ལ་ཐིམ། ཨོཾ་ཊཀྐི་ཧཱུཾ་ཛཿ
ཎྲི་ཡཾ་ཛཿ ཏྲི་ཡཾ་ཛཿ ཞེས་ལན་གསུམ་བརྗོད། མཐེབ་ཀྱུ་རྣམས་ཚོ་བཞིར་བཅད། ཡང་ནང་མཆོད་ཀྱིས་བྲན། ཨོཾ་ཨཱཿཧཱུཾ།
ལན་གསུམ་གཏོར་སྔགས་ལན་ཉེར་བདུན་གྱིས་ཕུལ། ཨོཾ་མཧཱ་ཀ་ལ་རྣལ་འབྱོར་གྱི་སྒྲ་ལྷ་སོགས་དང༌། རོལ་མོ་
རྒྱུན་དཀྲོལ་བྱ། དེའི་སྒང་ལ་འཐེབ་ཀྱུ་གཏོར་མ་ཆེན་པོར་བླུགས། དེ་ལྟར་ལན་བཞིས་ཕུལ། བར་འདིར་བསྟོད་པ་དང་སྐུལ་

རྣམས་བྱ། དེ་ནས་སྙན་གསན་དབབ་པ་ནི། ཧཱུཾ་ང་ནི་སངས་རྒྱས་ཀུན་གྱི་དངོས། ཁྲོ་རྒྱལ་དཔལ་ཆེན་ཧེ་
རུ་ཀ །དགྲ་བགེགས་མ་ལུས་བསྒྲལ་བའི་ཕྱིར། །དེ་རིང་དྲག་པོའི་ཟོར་འཕེན་གྱི། །བསྟན་པ་
ཡོངས་ཀྱི་སྲུང་མ་དང༌། །སེམས་ཅན་ཕན་བྱེད་དགེ་ལ་སྤྲོ། །དཀར་པོའི་ཕྱོགས་ལ་དགའ་བ་
ཡི། །འབྱུང་པོ་ཐམས་ཅད་སྐུ་ཟུར་ཅིག །གཞི་བདག་གནས་བདག་གྲོང་བདག་དང༌། །ས་གཞི་
བར་སྣང་ནམ་མཁའ་ལ། །གནས་པའི་ལྷ་ཀླུ་མི་མ་ཡིན། །ཐམས་ཅད་རང་གི་གནས་སུ་སོང༌། །
མཐོ་བ་རྣམས་ནི་ཞབས་སྐུམ་ཞིག །དམའ་བ་རྣམས་ནི་དབུ་ཆུམས་ཤིག །བར་པ་རྣམས་ནི་
སྐུ་ཟུར་ཅིག །སྒོ་བ་རྣམས་ཀྱིས་སྒོ་ཕྱེ་ཞིག །འཕྲང་པ་རྣམས་ཀྱིས་འཕྲང་སོལ་ཅིག །ཅེས་ཆང་
གི་ནང་དུ་མཐེབ་ཀྱུ་བཅུག་པ་ལན་གསུམ་འགྲོ་ཕྱོགས་སུ་གཏོར། བྷྱོཿབྷྱོཿསྡང་བའི་དགྲ་ལ་བྷྱོཿ །ཆོས་ཆོས་དགྲ་
ལ་དམག་དཔུང་ཆོས། །དམག་དཔོན་རྒྱལ་པོ་དམག་སྣ་དྲོངས། །དམག་དཔུང་བསྐྱེད་ལ་རུ་
མཚོན་ཕྱོར། །དམ་ཅན་རྒྱ་མཚོ་སྐུ་བསྐྱོད་ལས། །ལྟས་ངན་ཆོ་འཕྲུལ་ཕྱི་ལ་བསྒྱུར། །སྐེག་
དང་བར་ཆད་དགྲ་ལ་བཟློག །བཟློག་གོ་དྲག་པོའི་དཔུང་གིས་བཟློག །བཟློག་གོ་དམར་
ཆེན་གཏོར་མས་བཟློག །ནད་ཡམས་དལ་ཡམས་དགྲ་ལ་བསྒྱུར། །རྨི་ལྟས་མཚན་ངན་ཕྱི་
ལ་བཟློག །བཟློག་གོ་དྲག་པོའི༴ བཟློག་གོ། ཛ་དམར༴ ཁྲམ་ཁ་ཤོད་ཁ་ཕྱི་ལ་བསྒྱུར། །མཐུ་
གཏད་བྱད་ཁ་དགྲ་ལ་བཟློག །བཟློག་གོ་དྲག༴ བཟློག་གོ་དམར༴ ཡས་ཀྱི་བདུད་གཡོས་
དགྲ་ལ་བཟློག །མས་ཀྱི་སྲི་ལངས་དགྲ་ལ་བཟློག །ཐམས་ཅད་སྡང་བའི་དགྲ་ལ་བྷྱོཿ ཐམས་
ཅད་གནོད་པའི་བགེགས་ལ་བྷྱོཿ དེ་ནས་གཏོར་མ་ལ་རཀྟ་དང་ནང་མཆོད་བྲན། སྙིང་པོའི་མཐར། ས་མ་ཡ་སྟྭཾ།
ཞེས་དམ་ལ་བཞག ཁང་སྟེང་ངམ་ཕྱི་རོལ་དུ་དམར་གཏོར་མཆོད་པ་དང་བཅས་པའི་སྣོད་སྟེགས་ལ་བཞག ཆབ་ཀྱིས་བྲན། སྤྱི་
བཏབ་དང༌། དེ་རྗེས་རོལ་ཆེན་བྱས་ལ་ཤཱ་ས་ན་བཟླའོ། །ཧཱུཾ་ཆོས་སྐྱོང་མགོན་པོ་ལྕམ་དྲལ་དང༌། །ཕྱི་ནང་
གསང་བའི་ལས་མཁན་དང༌། །སྡེ་བརྒྱད་མགོན་པོ་དམག་དཔུང་བཅས། །ཕྱོགས་བཞིའི་རུ་
འདྲེན་ཚོགས་རྣམས་དང༌། །སྤྲུལ་པ་ཉི་ཁྲི་ཆིག་སྟོང་དང༌། །ལྷ་བདུད་གྲངས་ལས་འདས་པ་

རྣམས། །སྔོན་གྱི་དམ་ཚིག་རྗེས་དགོངས་ནས། །ཆོས་འཁོར་འདི་ཡི་བཏང་བཟུང་ལ། །བྱད་
ཁ་རྦོད་གཏོང་བྱེད་པ་དང༌། །གནོད་པར་བྱེད་པའི་གདོན་དང་བགེགས། །ལོག་པར་ལྟ་བའི་
དགྲ་བོ་རྣམས། །ཐམས་ཅད་རྡུལ་བཞིན་བརླག་པར་མཛོད། །རྡོ་རྗེ་མཚོན་ཆའི་ཆར་པ་ཕོབ། །
མི་ནད་ཕྱུགས་ནད་མུན་ལྟར་གཏིབས། དུས་མཐའི་མེ་ཡིས་བསྲེག་པར་མཛོད། །ཤ་ཁྲག་
རུས་པ་ཞལ་དུ་ཐོབ། །འགོ་བའི་ལྷ་དང་ཕྲལ་ནས་ཀྱང༌། །མ་ཐོགས་མྱུར་དུ་ལས་མཛོད་ཅིག།
སྡིག་ཅིག་མ་རུངས་འདི་རྣམས་ཀྱི། །རྣམ་ཤེས་དབྱིངས་སུ་སྤར་དུ་གསོལ། །བསྟན་པ་གཉན་
པོ་བསྲུང་དགོས་པས། །ད་ལྟ་ལས་ལ་འཇུག་པ་དང༌། །གང་ལ་བྱ་བ་དབྱིངས་སུ་སྒྲོལ། །ཞེས་
པའི་མཐར་རོལ་མོའི་སྒྲ་དང་བཅས་གཏོར་མ་སྐྱེལ་བའམ་འཕང་པར་བྱའོ། །དེ་ནས་སློབ་དཔོན་གྱིས་རྟིང་མནན་ཕྱི་མིག་མི་ལྟ་
བར་ལྡོག །ནང་དུ་མཆོད་པ་ཁ་གསོས་ལ་རྗེས་ཆོག་བྱ། འཕྲིན་ལས་བསྐང་གཏོར་ཡང་འབུལ་ན། དང་པོར་སྤྱི་བཏབ་ཀྱི་བསྐང་
གཏོར་ཁང་སྟེང་ངམ། གཏོར་སྟེགས་སུ་འབུལ་ལོ། །དེ་རྗེས་དམར་ཆེན་གཏོང་བའམ། ཡང་ན་དམར་ཆེན་ཕྱི་རོལ་དུ་བཏང་
འཕྲལ་སྒྲུབ་ཁང་སྟེང་དུ་འཕྲིན་ལས་གཏོར་མ་འབུལ་བའི་ལུགས་ཀྱང་ཡོད། དེ་ཡང་དཀྱུས་གཅིག་པོ་ལ་གཉིས་ཀ་འབུལ་བའི་
དབང་དུ་བྱས་སོ། །ཞེས་པའང་ཏཱ་ར་ནཱ་ཐས་སྨྲས་པའོ།། །།མངྒ་ལཾ།
༄༅། །བརྟན་མ་བཅུ་གཉིས་ཀྱི་གཏོར་འབུལ་བཞུགས།
ཧཱུཾ། བཅོམ་ལྡན་འདས་དཔལ་ཆེན་པོའི་བཀའ་འཁོར་ན། ནག་པོ་མི་སྡུག་མའི་བུ་
མོ་བདུད་མོ་ཆེན་མོ་བཞི། དམར་མོ་ཁྲོ་གཉེར་ཅན་མའི་བུ་མོ་གནོད་སྦྱིན་མ་ཆེན་མོ་བཞི།
དཀར་ཤམ་བཞིན་བཟང་མའི་བུ་མོ་སྨན་བཙུན་མ་ཆེན་མོ་བཞི། འཁོར་ཞིང་གི་རྡུལ་སྙེད་དང་
བཅས་པ་བཀའི་ཕམ་འབབས་ལ་གཤེགས་སུ་གསོལ། ཨོཾ་ཨ་རལླི་ཧོ་ཧྲཱིཿཧྲིཾ་ཧྲིཾ་ཛ་ཛ་བྷྱོཿ ཊཀྐི་
ཧཱུཾ་ཛཿ བྷྱོཿ བཀའ་ཡི་ཚོགས་དང་བཅས་པ་ཉིད། ཁྲག་འཐུང་དེ་བཞིན་ནམ་མཁའི་སྐུ། །ཚུར་

གཤེགས་ཚུར་གཤེགས་སྐྱོང་མ་རྣམས། །འདིར་སྤྱོན་དམ་དགོངས་འཕྲིན་ལས་མཛོད། །བྷྱོཿ
བདག་ཉིད་ཆེན་མོ་རྡོ་རྗེ་ཀུན་གྲགས་མ། །དཔལ་ལྡན་ལྷ་ཡི་རྡོ་རྗེ་གཡའ་མོ་སྐྱོང་། །གང་གི་
ཡུམ་ཆེན་རྡོ་རྗེ་ཀུན་བཟང་མ། །འབྲོག་ཆེན་འཁོར་འདུལ་རྡོ་རྗེ་བགེགས་ཀྱི་གཙོ། །བདུད་མོ་
ཆེན་མོ་མཆེད་བཞི་ཡང༌། །བྲན་གཡོག་མང་པོའི་འཁོར་དང་བཅས། །ལྷབ་ལྷུབ་བཟང་པོའི་
རྒྱན་དང་བཅས། །བཀའ་ཡི་གཏོར་མ་འདི་བཞེས་ལ། །བཅོལ་བའི་འཕྲིན་ལས་གྲུབ་པར་
མཛོད། །གངས་དཀར་ཤ་མེད་རྡོ་རྗེ་གཡུ་སྒྲོན་མ། །མཁའ་རེག་ཁྱུང་བཙུན་རྡོ་རྗེ་དཔལ་གྱི་
ཡུམ། །གསེར་ཆེན་མཁའ་ལྡིང་རྡོ་རྗེ་ཀླུ་མོ་དང༌། །དམངས་རིགས་རབ་འབྱམས་རྡོ་རྗེ་དྲག་
མོ་རྒྱལ། །གནོད་སྦྱིན་ཆེན་མོ་མཆེད་བཞི་ཡང༌། །བྲན་གཡོག་མང་པོའི་འཁོར་དང་བཅས། །
ལྷབ་ལྷུབ་བཟང་པོའི་རྒྱན་དང་བཅས། །བཀའ་ཡི་གཏོར་མ་འདི་བཞེས་ལ། །བཅོལ་བའི་
འཕྲིན་ལས་གྲུབ་པར་མཛོད། །ཀོང་བཙུན་དེ་མོ་རྡོ་རྗེ་བོད་ཁམས་སྐྱོང༌། །བཙན་ལ་ལ་རོ་རྡོ་
རྗེ་སྨན་གཅིག་མ། །སྨན་བཙུན་ཨུག་ཆོས་རྡོ་རྗེ་གཡར་མོ་གསིལ། །གཡུ་ཡི་དྲིལ་སྙན་རྡོ་རྗེ་
ཟུལ་ལེ་མ། །སྨན་བཙུན་ཆེན་མོ་མཆེད་བཞི་ཡང༌། །བྲན་གཡོག་མང་པོའི་འཁོར་དང་བཅས། །
ལྷབ་ལྷུབ་བཟང་པོའི་རྒྱན་དང་བཅས། །བཀའ་ཡི་གཏོར་མ་འདི་བཞེས་ལ། །བཅོལ་བའི་
འཕྲིན་ལས་གྲུབ་པར་མཛོད། །བྷྱོཿ མཆེད་བཞི་ཆེན་མོ་ཁྱེད་རྣམས་ཀྱང༌། །སྔོན་དང་སྔོན་གྱི་
དུས་ཚོད་ན། །རྒྱལ་སྲས་པདྨ་འབྱུང་གནས་ཀྱིས། །ཨ་སུ་རའི་བྲག་ཕུག་དང༌། གུང་ཐང་དེ་ཡི་
ལ་ཐོག་དང༌། །གནམ་མཚོ་ཕྱུག་མོའི་གླིང་འགྲམ་དུ། །བཀའ་དང་དམ་ལ་བཏགས་པ་བཞིན། །
སྔོན་གྱི་ཞལ་གཞེས་མ་གཡེལ་བར། །ཕྱི་ནང་བར་ཆད་ཞི་བ་དང༌། །བཅོལ་བའི་འཕྲིན་ལས་
གྲུབ་པར་མཛོད། །ལ་ལཱ། ལི་ལཱི། སྡང་སྡང༌། སྡེང་སྡེང༌། སྲིད་འགྲོ་མ་ཧཱུཾ་བྷྱོཿཧཱུཾ་བྷྱོཿ། །མངྒ་ལཾ།

༄༅། །དཔལ་ལེགས་ལྡན་ནག་པོ་ཏྲཀྴད་ཀྱི་གཏོར་
སྒྲུབ་ཀྱི་ལག་ལེན་མན་ངག་
བཞུགས་སོ། །
༄༅། །ན་མོ་གུ་རུ་བཛྲ་དྷཱ་རཱ་ཡ། ལེགས་ལྡན་ནག་པོའི་འདིའི་གཏོར་སྒྲུབ་ཀྱི་མན་ངག་ནི། མཎྜལ་ཆོས་འབྱུང་
མཐིང་ཁ་མེ་རི་ཅན་རྩེ་མོ་ཕར་བསྟན་པ། དབུས་སུ་ཉི་གདན་ལ་རཾ་དང་བྷྱོས་མཚན་པ་བསྡུས་པ་དང༌། དེའི་ཕྱི་རོལ་ཟླུམ་བསྐོར་
གྱི་ནང་ལྗང་ཁུ། ཕྱི་རོལ་ཐོད་པའི་ཕྲེང་བ་དང༌། རྡོ་ར་མེ་རི་རྣམས་བྱེད་པ་འབྲིང་པོ་དང༌། བསྐྱེད་ཆོག་དང་མཐུན་པའི་དཀྱིལ་
འཁོར་ཡོངས་རྫོགས་འབྲི་བ་རྒྱས་པའོ། །དབུས་སུ་མཉྫིའི་སྟེང་དུ་ཡབ་ཡུམ་ལ་སྒྲུབ་གཏོར་གཅིག །མདུན་དུ་གཙོ་བོའི་འབུལ་
གཏོར་དང༌། ལྷ་མོའི་འབུལ་གཏོར། གཡས་གཡོན་དུ་མོན་པ་ཕོ་མོའི་གཏོར་མ་བདུན་བདུན། མདུན་དུ་ཁྱི་མོ་བདུན་གྱི་གཏོར་
མ། གཡས་སུ་སྨན་དང་གཡོན་དུ་རཀྟ། མཆོད་པ་སོགས་ལག་ལེན་བཞིན་བཤམས། མདའ་དར་གྲི་སྙིང་ཅན་ཡོད་ན་རབ་མེད་
ནའང་སྒྲུབ་གཏོར་ལ་མདའ་དར་ནང་རྟེན་གྱི་ཚུལ་དུ་གཟུགས། བྲིས་སྐུ་མེད་ན་ངེས་པར་ཙ་ཀ་ལི་འཛུགས། དེ་ནས་སྒྲུབ་པ་པོ་
རྣམས་བཤགས་བསྡམ་ལ་སོགས་པ་སྔོན་དུ་འགྲོ་བས། བདག་བསྐྱེད་དང་ཡི་དམ་གྱི་གཏོར་བསྔོ་དང༌། མགོན་པོའི་གཞལ་ཡས་
ཁང་བསྐྱེད་པ་ཡན་ཆད་བྱ། སྒྲུབ་གཏོར་ཆེན་པོ་དེ་གཏོར་བསྔོ་ལྟར་བྱིན་གྱིས་བརླབས། བདུད་རྩི་འབབས་པའི་དམིགས་པ་དང་
བཅས་གཏོར་མ་ལ་གཟུངས་ཐག་བཞག་སྟེ། ཨོཾ་མཧཱ་བཱ་ལིང་ཏ་སོགས་ཀྱི་སྔགས་བརྒྱ་རྩ་བརྒྱད་བཟླས་ལ། ཡིག་བརྒྱ་དང་
རྟེན་འབྲེལ་སྙིང་པོ་ཚར་གསུམ་གསུམ་གྱིས་བརྟན་པར་བྱ། དེ་ནས་གཟུངས་ཐག་བརྡོག །དེ་ལྟ་བུའི་གཏོར་མ་ལ་དམིགས་ནས།
གཏོར་མ་དང་བྲིས་སྐུ་ལྷན་ཅིག་ཏུ་ལྷར་བསྐྱེད་པ་ཡིན་ཏེ། ཚིག་ཆ་མངོན་རྟོགས་བཞིན་བཞུགས་གསོལ་གྱི་བར་དུ་བྱ། མཆོད་
པ་ཚན་གཅིག་བྱིན་གྱིས་བརླབས་ཏེ། མཆོད་བསྟོད་བསྡུས་པ་དཀྱུས་མ་དེ་བྱས་ལ། དམིགས་པ་ཤུགས་དྲག་པོས་བཟླས་པ་
གང་མང་བྱའོ། །སྒྲུབ་པ་པོ་ཡི་དམ་དང་མགོན་པོའི་བསྙེན་པ་སོང་བ་ཤ་སྟག་ཡིན་ན། སྔགས་བརྒྱ་ཙམ་ལ་གཟི་བྱིན་བསྐྱེད་པའི་

དམིགས་པ་བྱ། དེ་ནས་དུས་སྐབས་དང་བསྟུན་པའི་ལས་བཞིའི་དམིགས་པ་ཉིད་ཀྱི་གཞུང་བསྲང༌། གཞུག་ཏུ་ཉེར་གཅིག་ཙམ་
ལ་དངོས་གྲུབ་བླང་བའི་དམིགས་པ་བྱའོ། །མགོན་པོའི་བསྙེན་པ་མ་སོང་ན་ཕལ་ཆེར་བསྙེན་པའི་དམིགས་པ་དང༌། མཇུག་ཏུ་
སྔར་ལྟར་བྱའོ། །དེ་ནས་གཏོར་མ་ཐམས་ཅད་ཕྱོགས་གཅིག་ཏུ་བྱིན་གྱིས་བརླབས་ལ། ཡང་སོ་སོར་དམིགས་ཏེ་གཙོ་བོའི་འབུལ་
གཏོར་ལ་འབྲུ་གསུམ། ལན་ཉེར་གཅིག་དང་གཞན་རྣམས་ལ་གསུམ། ཐུན་མོང་དུ་སྔགས་དྲུག་ཕྱག་རྒྱ་དྲུག་གིས་བྱིན་གྱིས་
བརླབས། གཙོ་བོ་ཡབ་ཡུམ་གྱི་སྔགས་ཀྱི་མཐར། ཨི་དཾ་བཱ་ལིང་ཏ་ཁ་ཁ་ཁཱ་ཧི་ཁཱ་ཧི། བཏགས་པ་ལན་བདུན་བདུན་
དང༌། འཁོར་རྣམས་ཀྱི་སྔགས་ལ་དེ་བཏགས་པ་གསུམ་གསུམ་དང༌། ཐུན་མོང་དུ་གཏོར་སྔགས་དཀྱུས་མ་དང༌། ཤཱ་ས་ན་ལན་
གསུམ་གྱིས་འབུལ། དཔལ་ཡེ་ཤེས་ཀྱི་ཞེས་སོགས་བསྟབ་པའི་ཚེ་རོལ་མོ་རྒྱུན་ཆགས་བྱ། སླར་ཡང་གཏོར་ཆུང་ཉི་ཤུ་རྩ་
དྲུག་བྱིན་གྱིས་བརླབས། འབྲུ་གསུམ་ཉི་ཤུ་རྩ་དྲུག་ཏུ་བཟླས། མཆོད་པ་རྣམས་ཀྱང་བྱིན་གྱིས་བརླབས། མཆོད་འཕྲེང་དང་སྨན་
རཀྟ་གཏོར་མ་གསུམ་གྱིས་གཞུང་བསྲང༌། དེ་སྐབས་གཏོར་མ་ཉི་ཤུ་རྩ་བཞི་པོ་ཐམས་ཅད་ལ་སྨན་དང་རཀྟ་ལྡུགས། གཏོར་ཆུང་
རྣམས་གོང་བཞིན་བསྔོས་ནས། ལས་ཀྱི་རྡོ་རྗེས་དཔྲལ་བའི་ཐད་ཙམ་དུ་གཏོར་སྣོད་བཟུང་ལ་ཐམས་ཅད་ཀྱིས་འདི་ལྟར་གྱེར་ཏེ།
ཧཱུཾ་དད་པ་དང་ནི་དམ་ཚིག་གིས། །དཔལ་ལྡན་མགོན་པོ་སྤྱན་འདྲེན་ན། །སངས་རྒྱས་བསྟན་
པ་བསྲུང་བའི་ཕྱིར། །མཆོད་པའི་གནས་འདིར་གཤེགས་སུ་གསོལ། །ཨོཾ་མཧཱ་ཀཱ་ལ་ཏྲཀྵད་ས་
པ་རི་ཝཱ་ར་བཛྲ་ས་མཱ་ཛཿ འདི་སྐབས་སུ་འཐོར་བ་བསྡུ་བའི་དམིགས་པ་བྱ། དེ་ནས། ཧཱུཾ་བསྟན་དགྲ་མ་ལུས་
བསྒྲལ་བ་ཡི། །སྙིང་ཁྲག་དྲོན་མོའི་མཆོད་ཡོན་དང༌། །དབང་པོ་སྣ་ལྔའི་མེ་ཏོག་བཤམས། །
ཚིལ་ཆེན་བསྲེགས་པའི་བདུག་སྤོས་སྤྲིན། །ཞུན་ཆེན་སྣང་གསལ་མར་མེའི་འོད། །ཀླད་པ་
མཁྲིས་པའི་དྲི་ཆབ་དང༌། །ཤ་ཆེན་སྐམ་རློན་ཞལ་ཟས་མཆོག །ཐོད་རྔ་རྐང་གླིང་རོལ་མོའི་སྒྲ། །
གཏོར་མ་བཟའ་བ་སྣ་ཚོགས་རི། །བཏུང་བ་ཁྲག་གི་རྒྱ་མཚོ་སྟེ། །སྟོབས་བཅུའི་རང་བཞིན་
བདུད་རྩི་སྨན། །ཞིང་གི་བླ་རེ་རྒྱལ་མཚན་གདུགས། །རྒྱུ་རློན་ལྡ་ལྡི་ཀེང་རུས་ཏེ། །གསང་
ཆེན་མཆོག་གི་མཆོད་པ་འདི། །དཔལ་མགོན་འཁོར་དང་བཅས་ལ་འབུལ། །བཞེས་ནས་
ཐུགས་དམ་སྐོང་གྱུར་ཅིག །ཨོཾ་མཧཱ་ཀཱ་ལ་ཏྲཀྴད་ས་པ་རི་ཝཱ་ར་ཨརྒྷཾ་པཱ་དྱཾ་སོགས། ཤཔྟ་པྲ་ཏཱིཙྪ་

སྭཱཧཱ། མཧཱ་བ་ལིང་ཏ་ཁཱ་ཧི། མཧཱ་རཀྟ་ཁཱ་ཧི། མཧཱ་ཙིཏྟ་ཁཱ་ཧི། མཧཱ་གོ་རོ་ཙ་ན་ཁཱ་ཧི། མཧཱ་པཉྩ་
ཨ་མྲྀ་ཏ་ཁཱ་ཧི། ཞེས་བརྗོད་ཅིང༌། གཙོ་བོའི་འབུལ་གཏོར་ལ་གཏོར་ཆུང་བཏབ། དེ་ནས་བསྟོད་པ་དང༌། འཕྲིན་བཅོལ་
བསྡུས་པ་ནི། ཧཱུཾ་རཾ་ལས་བྱུང་བའི་སྟོབས་པོ་ཆེ། །བདུད་ཀྱི་རྒྱལ་པོ་ཁྲོ་གཏུམ་ཅན། །རྟ་ནག་ཞོན་
པ་རྫུ་འཕྲུལ་བདག །སྡིག་ཅན་སྒྲོལ་མཛད་ཁྱོད་ལ་འདུད། །བྷྱོཿ ནད་ཀྱི་བདག་མོ་རེ་མ་ཏཱི། །
གཤིན་རྗེའི་ལྕམ་མོ་ཨ་ལ་ལ། །འབྱུང་པོ་ཀུན་གྱི་ཤ་ལ་རྔམས། །འདོད་ཁམས་དབང་ཕྱུག་
མ་ལ་བསྟོད། །ལྷ་ཆེན་ཡབ་ཡུམ་འཁོར་བཅས་ཀྱི། །དམ་ཚིག་དུས་ལ་བབ་པོ་ས་མཱ་ཡ། ཁྱི་མོ་
ཤེས་རབ་གསལ་གྱི་དུས་ལ་བབ། །ནག་མོ་གསེར་མིག་མའི༴ ནག་མོ་དངུལ་མིག༴ དམར་
མོ་ཟངས་མིག༴ སྔོན་མོ་འཁར་མིག༴ ནག་མོ་མཆོང་མིག༴ ནག་མོ་གདོང་བརྒྱ་མའི༴ ནག་མོ་
ཕག་གདོང་མའི༴ དུར་ཁྲོད་བདག་མོ་ཟ་བྱེད་མ། །ཚངས་མ་དབང་མོ་གཞོན་ནུ་མ། །ལྷ་ཆེན་
མ་དང་རྟོག་འདོད་མ། །རྒན་བྱེད་མ་དང་སྣ་ཆེན་མོ། །མོན་མོ་བདུན་གྱི་དུས་ལ་བབ། །ལྷ་དང་
གཤིན་རྗེ་གནོད་སྦྱིན་དང༌། །ཀླུ་དང་སྲིན་པོ་གྱིང་ཆེན་དང༌། །འཇིག་རྟེན་མགོན་པོ་ནག་པོ་
སྟེ། །མོན་པ་བདུན་གྱི་དུས་ལ་བབ། །བདུད་དམག་བྱེ་བའི་དུས་ལ་བབ། །ལྷ་དམག་འབུམ་
གྱི་དུས་ལ་བབ། །ལྷ་སྲིན་སྡེ་བརྒྱད་དུས་ལ་བབ། །མཆོད་གཏོར་བདུད་རྩི་འདིར་བཞེས་ལ། །
སྔོན་གྱི་དམ་ཚིག་གཉན་དགོངས་ལ། །རྣལ་འབྱོར་བདག་གི་བསམ་པ་སྒྲུབས། །ཕྱི་ནང་
འགལ་རྐྱེན་ཞི་བ་དང༌། །ཆོས་དང་དཔལ་འབྱོར་རྒྱས་པར་སྤེལ། །ལྷ་འདྲེ་མི་གསུམ་དབང་
དུ་བསྡུས། །སྡང་བའི་དགྲ་བགེགས་མྱུར་དུ་སྒྲོལ། །ལུས་དང་གྲིབ་མ་བཞིན་དུ་འགྲོགས། །
བཅོལ་བའི་འཕྲིན་ལས་མ་ལུས་མཛོད། །ལྷ་ཆེན་དཔལ་འབར་འཁོར་དང་བཅས་པ་རྣམས་
བདག་གི་གུས་པས་མཆོད་གཏོར་ཕུལ་བ་འདི་བཞེས་ལ། སྤྱིར་སངས་རྒྱས་ཀྱི་བསྟན་པ་དར་
བ་དང༌། སེམས་ཅན་རྣམས་བདེ་སྐྱིད་འཕེལ་བར་མཛོད་ཅིག །ཁྱད་པར་བདག་ཅག་དཔོན་
སློབ་ཡོན་མཆོད་རྒྱུ་སྦྱོར་བ་འཁོར་དང་བཅས་པ་རྣམས་ཀྱི་འགལ་རྐྱེན་བར་ཆད་ཐམས་ཅད་

ཞི་བར་མཛད་དུ་གསོལ། རྨི་ལམ་ངན་པ་དང་མཚན་མ་ངན་པ་ཐམས་ཅད༴ ཕ་རོལ་གྱི་བྱད་
ཁ་ཕུར་ཁ་མཐུ་གཏད་སྦྱོར་བ་ངན་པ༴ ཀེག་ཀི་ཀཾ་མ་གཤིན་རྒྱལ་སེན་སོགས་བགེགས་དང་
ལོག་འདྲེན་གྱིས་བར་དུ་གཅོད་པ་ཐམས་ཅད་བཟློག་པར་མཛད་དུ་གསོལ། ཚེ་དང་བསོད་
ནམས་དང་ལོངས་སྤྱོད་དང་དཔལ་འབྱོར་རྒྱས་པར་མཛད་དུ་གསོལ། སྐྱེ་བོ་དམ་པའི་ཆོས་ལ་
འཇུག་པའི་དོན་དུ་རྒྱན་བློན་རྒྱལ་ཕྲན་ཡུལ་མི་གཙོ་བོ་མཐའ་དག་དབང་དུ་བསྡུ་བར་མཛད་
དུ་གསོལ། ཞི་བས་མི་འདུལ་བ་སྡང་བ་དང་གདུག་པའི་སེམས་དང་ལྡན་པ་བསམ་སྦྱོར་ངན་
པ་ཅན་གྱི་མི་དང་མི་མ་ཡིན་པ་ཐམས་ཅད་བསད་པ་དང་བསྐྲད་པ་དང་དབྱེ་བ་དང་རེངས་པ་
དང་བཅིངས་པ་ལ་སོགས་པ་ཚར་གཅོད་པར་མཛད་དུ་གསོལ། མདོར་ན་བདག་ཅག་འཁོར་
དང་བཅས་པ་ལ་ཕན་པ་དང་བདེ་བ་ཐམས་ཅད་སྩལ་དུ་གསོལ། ཞེས་དང༌། བྱེ་བྲག་འདོད་དོན་གསོལ་
བ་ཡོད་ནའང་དྲག་ཏུ་བཏབ། མགོན་པོ་ཡབ་ཡུམ་འཁོར་བཅས་ཀྱི་སྔགས་དྲག་ཏུ་བཟླ། དེ་ནས་བསྐང་བ་བསྟོད་པ་བཤགས་པ་
སོགས་ཀྱི་གཞུང་བསྲང་བར་བྱའོ། །བཤགས་པའི་སྔོན་དུ་ཡིག་བརྒྱ་གང་མང་བཟླའོ། །དེ་དག་ནི་དང་པོ་ཚུགས་པའི་ཐུན་ཐོག་
མར་བྱ་བ་ཡིན་ལ། དེ་ཕྱིན་ཆད་ནས་ཐུན་རེ་རེ་བཞིན་དུ་གཏོར་མ་ཉི་ཤུ་རྩ་བཞི་པོ་རྣམས་འཐེབ་ཀྱུ་རེས་གསོ་ཞིང༌། སྲོད་ཐུན་མ་
གཏོགས་པ་ལ་གཏོར་ཆུང་གོང་གི་གྲངས་བཞིན་དང༌། །སྲོད་ཐུན་ལ་གཏོར་ཆུང་སུམ་ཅུ་བཏབ། དང་པོ་རང་དེ་མ་གཏོགས་གཏོར་
ཆུང་བཏབ་པའི་སྐབས། གཏོར་ཆུང་སྔ་མ་རྣམས་ནས་གཅིག་གཉིས་རེས་སྒྲུབ་གཏོར་ཁ་གསོ། ཕྱི་མ་བཞི་པོ་དེ་རྒྱལ་ཆེན་བཞི་ལ་
བསྔོ་བ་ཡིན། ཐོག་མའི་ཐུན་གཅིག་པོ་དེ་མ་གཏོགས་དམ་ཚིག་པ་སྔར་ཡོད་གསལ་འདེབས་ཀྱི་གསར་དུ་བསྐྱེད་མི་དགོས་པས་
འདོན་བྱ་ལ་ས་བོན་རྣམས་བོར་བས་ཆོག་གོ །འགྲོལ་བའི་ཚེ་ཐོ་རངས་ནས་སྔ་དྲོའི་བར་གང་ཡང་རུང་བ་ཞིག་ལ་སྔར་བཞིན་
ཆོ་ག་རྫོགས་པར་བཏང་ནས། །སྒྲུབ་གཏོར་ཆེན་མོའི་ལྷ་བྲིས་སྐུ་ལ་སྟིམ་པའི་དམིགས་པ་ལན་བདུན་བྱ། གཏོར་མའི་ལྷ་བྲིས་
སྐུའི་ཐུགས་ཀར་ཐིམ་པར་གྱུར། ཛཿཧཱུཾ་བཾ་ཧོཿ ཞེས་ལན་བདུན་བརྗོད་སྒྲུབ་གཏོར་ཆེན་མོ་དེ་ཉིད་གཏོར་ཆོག་གིས་ཕུལ་ནས།
གཏོར་མ་དེ་ཉིད་ཀྱི་སྙིང་པོ་མ་གཏོགས། གཏོར་མ་དང་འཐེབ་ཀྱུ་ཐམས་ཅད་ཁང་སྟེང་དུ་སྤྱིར་བཏབ་ཀྱིས་འབུལ་བ་མན་ཆད་
དུས་གཏོར་དང་འདྲའོ། །གལ་ཏེ་འཕྲིན་ལས་བསྐང་གསོ་དང་མངའ་གསོལ་བྱེད་པར་འདོད་ན་ཉི་མ་སོ་སོར་བྱའོ། །ལེགས་ལྡན་

ནག་པོ་ཆེན་པོ་དཔལ་མགོན་པོ་ཏྲཀྵད་ཀྱི་གཏོར་མའི་སྒྲུབ་པ་ཆེན་པོའི་མན་ངག་གསལ་བར་བཀོད་པ་འདི་ཡང་ཏཱ་ར་ནཱ་ཐས་སྨྲས་
པའོ།། །།རྒྱལ་བའི་བསྟན་པ་རིན་པོ་ཆེ་དར་ཞིང་རྒྱས་པར་གྱུར་ཅིག །དགེའོ། །
༄༅། །དཔལ་མགོན་པོའི་ཟུངས་གསོ་ཐབས་ཀྱི་
ལག་ལེན་ཆོ་ག་བཞུགས་སོ། །
༄༅། །ན་མོ་གུ་རུ། ཕྱི་རྟེན་ཟུངས་གསོ་ཐབས་མདོར་བསྡུས་པ་ནི། ཆོས་སྐྱོང་མགོན་པོའི་གྲངས་བསྙེན་སོགས་
ཇི་ལྟར་འོས་པ་སྔོན་དུ་སོང་བས། རས་གཞི་དར་གཞི་ཤོག་བུ་སོགས་ཇི་ལྟར་འོས་པ་ལ། གསེར་དངུལ་ལམ། མཚལ་ལམ། སྣག་
ཚས་ཀྱང་རུང་སྟེ། མགོན་པོ་ཉིད་དམ་ལྕམ་དྲལ་ལམ། གཙོ་འཁོར་ཀུན་གྱི་སྔགས་ཇི་ལྟར་འོས་པའི་ཐ་མར། དཔལ་མགོན་
པོ་འཁོར་བཅས་རྟེན་ཟུངས་སུ་བཙུགས་པ་འདི་ལ། རྟེན་བཅས་ཏེ་དགྱེས་པར་བཞུགས་
ཤིང༌། གཙུག་ལག་ཁང་གི་སྲུང་མ་དང༌། བསྟན་པའི་གཉེར་ཁ་མཛོད། བར་ཆད་ཐམས་ཅད་
ཞི་བ་དང༌། བསམ་པའི་དོན་ཐམས་ཅད་ཡིད་བཞིན་དུ་སྒྲུབས། འཕྲིན་ལས་ཕྱོགས་མེད་དུ་
སྤེལ། རྟེན་འབྲེལ་ལེགས་ཕྱོགས་སུ་སྒྲིགས། དགྲ་བགེགས་ལོག་འདྲེན་ཐམས་ཅད་ཆོམས།
བསམ་ངན་སྦྱོར་རྩུབ་ཅན་གྱི་དགྲ་ཐམས་ཅད་རླག་པར་མཛོད། མི་མཐུན་པའི་ཕྱོགས་ཐམས་
ཅད་ཞི་བར་མཛད་དུ་གསོལ། ཞེས་བྱ་བ་བྲིས་ལ། ལྷར་བསྐྱེད་རབ་གནས་བྱས། ཞུ་བ་ལས་སྔགས་འཕྲེང་དུ་བསམ།
ཞབས་ནས་བསྒྲིལ། སྨྱུག་སྦུགས་སོགས་སུ་བཞུགས་པའམ། ཐུམས་བཏབ། དར་མཚོན་སྣ་ལྔའམ། རྡོ་ཚར་གྱི་མགོ་ལ་བཅོམས།
དེ་འདྲ་རྟེན་གྱི་གྲངས་དང་མཉམ་པར་བྱ། དེ་ནས་དུས་ཁྱད་པར་ཅན་ལ། སྒྲུབ་པ་པོ་རྣམས་ཀྱིས་གཏོར་བསྔོ་དང་བསྐང་བ་སྔོན་དུ་
བཏང༌། རྟེན་གཏོར་རམ། བསྐང་གཏོར་གྱི་གཏོར་དབང་བྱས་ཀྱང་རུང་མོད་ཀྱི། ལག་ལེན་མི་བདེ་ཞིང་དེ་དག་དུས་མ་ཡིན་པར་
སྒུལ་སྐྱོད་བྱེད་པ་ལ་དགག་ཆའང་ཡོད་པས། གཏོར་དབང་བྱེད་རྒྱུའི་དམར་གཏོར་གྲུ་གསུམ་ཞིག་ལོགས་སུ་བཅོས། དེ་ལ་གཏོར་

བསྔོ་ལོགས་པ་མི་དགོས་ཀྱང༌། བྱིན་རླབས་སོགས་གཏོར་བསྔོ་དང་བསྐང་གསོའི་སྐབས་ཐམས་ཅད་དུ་དམིགས་པ་ནན་ཏན་དུ་
བྱེད་ཅིང༌། གཏོར་བསྔོའི་སྐབས་སུ་ཡང་དམིགས་པས་ལོགས་སུ་འབུལ། གཏོར་མ་དེའི་སྟེང་གི་ནམ་མཁའ་ལ་མགོན་པོ་ལམ་
མེར་བཞུགས་པའི་མོས་པ་བྱེད། རྣམ་འཇོམས་ལ་སོགས་པའི་བུམ་ཆུ་སྒྲུབ་པའམ། དཀྱིལ་འཁོར་སྒྲུབ་མཆོད་དང་འབྲེལ་བའི་
ལས་བུམ་ཡོད་ན་དེས་ཆོག །བསྡུ་ན་བུམ་པ་ཁ་རྒྱན་དྲི་བཟང་གི་ཆུ་དང་བཅས་པ་ལ། ཨ་མྲྀ་ཏ་བརྒྱ་རྩ་སོགས་དང༌། ཨ་བྷི་
ཥེ་ཀ་བརྒྱ་རྩ་བཟླ། དེ་ནས་ཟུངས་རྟེན་རྣམས་ཇི་ལྟར་འོས་པའི་སར་ཁྲིད། བགེགས་སྦྱངས་བ་དང༌། ཏིལ་སྦྱངས་སོགས་བྱ། ཨ་
མྲྀ་ཏའི་སྔགས་བཟླ་བཞིན་ཟུངས་རྟེན་རྣམས་ལ་བུམ་ཆུས་གཏོར། ཡང་ཨ་བྷི་ཥེ་ཀའི་སྔགས་ཀྱིས་ཀྱང་དེ་དག་ལ་གཏོར་
ཞིང༌། གུ་གུལ་གྱིས་བདུགས་ནས། སྔར་གྱི་ཤོག་རིལ་དར་སྣ་དང་བཅས་པ་དེ་རྟའི་ཕུཾ་ཕུཾ་དང༌། གཡག་ལུག་ཁྱི་རྣམས་ཀྱི་སོག་བ་
གཡས་པའི་ཐད་དུ་འདོགས། གཏོར་དབང་བྱེད་རྒྱུའི་གཏོར་མ་དེ་སྟེགས་བུའི་སྟེང་དུ་བཤམས། ཟུངས་ཀྱི་གྲངས་དང་མཉམ་པའི་
མཐེབ་ཀྱུས་གསོས། ནང་མཆོད་ཀྱིས་བྲན། ཆང་ཕུད་ཅིག་ཀྱང་བཤམས། སྒྲུབ་པ་པོ་རྣམས་ཀྱིས་དབྱངས་དང་རོལ་མོར་བཅས་
ཏེ། སྤྱན་རས་གཟིགས་མགོན་སོགས་ཀྱིས་སྤྱན་འདྲེན་བྱ། མཐར་རོལ་ཆེན་ཡུན་རིང་དུ་བྱ་ཞིང༌། ཨོཾ་མཧཱ་ཀཱ་ལ་
ཀཱ་ལི་དེ་བི་ས་པ་རི་ཝཱ་ར་བཛྲ་ས་མཱ་ཛཿ ཞེས་པ་ལན་མང་པོ་དང༌། བཛྲ་ས་མཱ་ཛཿའི་གནས་སུ་པདྨ་ཀ་མ་
ལ་ཡེ་སྟྭམ། ཞེས་སྦྱར་བའང་ལན་མང་དུ་བརྗོད། ཇི་ལྟར་བལྟམས་པ༴ སོགས་ཀྱིས་མེ་ལོང་ལ་གཟུགས་བརྙན་ཤར་
བ་ལ་ཁྲུས་གསོལ་བྱ་སྟེ། དེ་བཞིན་གཤེགས་དང་དེ་ཡི་སྲས་རྣམས་ལ། །ཞེས་པའི་ཚབ་ཏུ། དཔལ་ལྡན་
མགོན་པོ་ལྕམ་དྲལ་འཁོར་བཅས་ལ། །ཞེས་འདོན་པ་སྤོ། དམིགས་པ་ནི། མགོན་པོ་འཁོར་བཅས་དང་ཟུངས་རྟེན་
རྣམས་ལྷན་ཅིག་པ་ལ། བདུད་རྩིའི་ཆུ་རྒྱུན་གྱིས་བཀྲུས་པར་བསམ། ཨརྒྷཾ་ནས་ཤཔྟའི་བར་གྱིས་མཆོད། བསྟོད་ཐུང་ཤོ་ལོ་
ཀ་རེས་བསྟོད། གཏོར་མ་བསངས་སྦྱངས། ཨོཾ་ཨཱཿཧཱུཾ་ལན་གསུམ་གྱིས་བྱིན་རླབས་གསོས། དགྲ་བགེགས་བསྒྲལ་
བའི་ཤ་ཁྲག་གི་རྒྱ་མཚོ་ཆེན་པོར་མོས། གཏོར་སྔགས་དཀྱུས་ལྟར་གྱིས་ཕུལ། ཟུངས་རྟེན་རྣམས་བསངས་སྦྱངས།
སྟོང་པའི་ངང་ལས། ཨོཾ་ཨཱཿཧཱུཾ་ཞུ་བ་ལས་བྱུང་བའི་རྟ་ནག །གཡག་ནག །ལུག་ནག ཁྱི་ནག་
ལ་སོགས་པ་ཟུངས་རྟེན་ཁྱད་པར་ཅན་ལུས་དཔའ་བརྗིད་ཉམས་རྩལ་སྟོབས་དང་ལྡན་པ།
ངག་དོན་ལྡན་ནུས་པའི་མཐུ་དང་ལྡན་པ། སེམས་ཤེས་རིགས་དཔའ་བའི་གདེང་དང་ལྡན་པ།

བྱེད་པ་འདོད་དོན་འཕྲིན་ལས་སྒྲུབ་པའི་འཕྲུལ་དང་ལྡན་པ། ཕུང་ཁམས་སྐྱེ་མཆེད་ཡན་ལག་
ཡོངས་སུ་རྫོགས་ཤིང༌། འདོད་ཡོན་མཁོ་དགུ་མ་ལུས་པ་འབྱུང་བའི་གཞི་གྱུར་པ་འདི་ཉིད།
དཔལ་མགོན་པོ་འཁོར་བཅས་དགྱེས་ཤིང་ཚིམ་ལ་ཐུགས་ཆགས་པའི་རྟེན་དང༌། མཐུ་སྟོབས་
ནུས་པ་རྒྱས་པའི་གཞི་དང༌། རྒྱུ་དང་རྟེན་དུ་གྱུར་ཅིག །ནམ་མཁའ་མཛོད་ཀྱི་སྔགས་རིང་ཐུང་གསུམ་ཕྱག་
རྒྱ་དང་བཅས་པ་ལན་གསུམ་གསུམ་བརྗོད། ལས་ཀྱི་རྡོ་རྗེས་གཏོར་མ་དེ་ཟུངས་རྟེན་རྣམས་ཀྱི་མགོ་བོར་འཇོག་ཅིང༌། མར་གྱི་
ཞུར་རེ་འདེབས། སྔགས་གཏོར་ཁ་གསོས་པའི་མཐེབ་ཀྱུ་རེ་སྦྱིན། ཆང་ཕུད་ནས་གཏོར་བ་ཙམ་བྱ། སྒྲུབ་པོ་གཞན་རྣམས་ཀྱིས་
སྙིང་པོ་བཟླ་ཞིང༌། རོལ་མོ་འཇམ་རོལ་བྱ། སློབ་དཔོན་གྱིས་མགོན་པོ་ལྕམ་དྲལ་གྱི་སྙིང་པོའི་མཐར། བཛྲ་ཨ་བྷི་ཥིཉྩ་ཧཱུཾ།
ཞེས་བཏགས་པ་མང་དུ་བརྗོད། དེ་ནས་འདི་སྐད་ཅེས་གྱེར་ཏེ། མིག་སྨན་ལྟར་གནག་མྱུར་བའི་གོམ་སྟབས་
ཀྱིས། །གླིང་བཞི་རི་རབ་ཡུད་ཀྱིས་སྐོར་བྱེད་ཅིང༌། །སྣ་ཚོགས་རིན་ཆེན་དར་གྱི་ལྷབ་ལྷུབ་
ཅན། །ཅང་ཤེས་སྤྲིན་གྱིས་ཤུགས་ཅན་འདི་ཉིད་འབུལ། །དཔལ་ལྡན་མགོན་པོ་ལྕམ་དྲལ་
འཁོར་དང་བཅས། །ཟུངས་རྟེན་འདི་ལ་རྟེན་བཅས་བཞུགས་ནས་ཀྱང༌། །བདག་ཅག་དཔོན་
སློབ་དགེ་འདུན་བཅས་པ་ཡི། །འགལ་རྐྱེན་མི་མཐུན་ཕྱོགས་ཀུན་ཞི་བ་དང༌། །མཐུན་རྐྱེན་
བསམ་པའི་དོན་ཀུན་འགྲུབ་པར་མཛོད། །ཞི་རྒྱས་དབང་དང་དྲག་པོ་ལ་སོགས་པ། །གང་ལ་
གང་འདུལ་འཕྲིན་ལས་ཐོགས་མེད་སྒྲུབས། །ཆོས་འཁོར་འདི་ཡི་བསྟན་པ་གཉན་པོ་སྲུངས། །
མཆོག་དང་ཐུན་མོང་དངོས་གྲུབ་སྩོལ་དུ་གསོལ། །རྒྱལ་བློན་རྒྱལ་ཕྲན་ཡུལ་མི་གཙོ་བོ་ཀུན། །
ཐམས་ཅད་དབང་དུ་བསྡུ་བའི་འཕྲིན་ལས་མཛོད། ཁྱོད་ལ་རེ་བལྟོས་འཆའ་ཞིང་བཅོལ་
ལགས་སོ། །རྟགས་དང་མཚན་མ་མངོན་སུམ་བསྟན་དུ་གསོལ། །བདག་ཅག་སྡེ་འདིའི་མི་
ཕྱུགས་ནོར་དང་འཁོར། །རང་དབང་ཡུལ་འཁོར་ཐམས་ཅད་ཁྱེད་ལ་གཏད། །ཉིན་མཚན་
བྱ་ར་མེལ་ཚེ་མ་གཡེལ་ཞིག །བཅོལ་ལོ་བལྟོས་སོ་མཐུ་སྟོབས་ཅི་འདུག་བལྟ། །རྩལ་ཤུགས་
བསྐྱེད་ལ་འགལ་བའི་སྡེ་ཆོམས་ཤིག །ཡལ་ཡོལ་རྣམ་གཡེང་ལེ་ལོ་མ་མཛད་པར། །སྔོན་གྱི་

དམ་ཚིག་རྡོ་རྗེ་རྗེས་དྲན་ནས། །བཅོལ་བའི་ལས་རྣམས་ཐམས་ཅད་གྲུབ་པར་མཛོད། །ཅེས་
བརྗོད་ཅིང་རོལ་མོའི་སྒྲ་བསྒྲགས། དེ་བཞིན་དུ། མུན་ལྟར་གཏིབས་ཤིང་རབ་འཇིགས་ངར་སྒྲ་ཅན། །གློག་
དམར་འགྱུ་བའི་རོ་འཛིན་སྐྱོད་བྱེད་ཅིང༌། །རྡོ་རྗེའི་རྭ་རྩེས་རི་རབ་རིབ་དུ་འཕེན། །གཡག་
རྒོད་ཞོལ་ཆེན་ལྡན་པ་འདི་ཉིད་འབུལ། །དཔལ་ལྡན་མགོན་པོ་ལྕམ་དྲལ༴ སོགས་ཤོ་ལོ་ཀ་གསུམ་
གོང་བཞིན། འཇམ་ལེགས་སྤུ་སྡུག་གོས་གྱོན་ཉམས་སྟོབས་རྒྱས། །ཡིད་འོང་སྒྲ་ཡི་དར་དིར་
ཁམས་གསུམ་གཡོ། །འཁྱིལ་པའི་རྭ་ཅན་སྐྱེ་འགྲོ་དབང་དུ་བསྡུད། །ལུག་ནག་སྤྱི་དཀར་
གཡང་ཆགས་འདི་ཉིད་འབུལ། །དཔལ་ལྡན་མགོན་པོ་ལྕམ་དྲལ༴ སོགས་གོང་བཞིན། འབྲུག་
སྟོང་སྐད་ཀྱིས་བདུད་སྡེའི་སྙིང་འགས་ཤིང༌། །དྲག་གཏུམ་མཆེ་བའི་ཤུགས་ཀྱིས་དགྲ་དཔུང་
འཇོམས། །འབུམ་ཕྲག་གདོང་ལྔའི་ཚོགས་ཀྱང་ཟིལ་གནོན་པའི། ཁྱི་ནག་སྙིང་དཀར་སྟོབས་
ལྡན་འདི་འབུལ་ལོ། །དཔལ་ལྡན་མགོན་པོ་ལྕམ་དྲལ༴ ཞེས་པ་ནས། རྟེན་དུ་གསོལ་གྱི་བར་གོང་
བཞིན། དེ་ཡང་རྟ་གཡག་ལུག་ཁྱི་བཞི་ཀར་ཡོད་པའི་དབང་དུ་བྱས་པ་ཡིན། གཅིག་གམ་གཉིས་སམ་གསུམ་ཡོད་ནའང་དེ་དང་
དེའི་ཚིག་གིས་འབུལ་བསྡུ་ན་གང་ལ་ཡང༌། དཔལ་ལྡན་མགོན་པོ་༴ སོགས་ཤྭ་ལོ་ཀ་གསུམ་ཁོ་ནས་ཀྱང་ཆོག་གོ །ཡང་
ན། རིན་ཆེན་རྒྱན་ལྡན་རྟ་ནག་རྟིང་དཀར་འབུལ། །རྔམ་བརྗིད་སྟོབས་ལྡན་གཡག་རོག་ཞོལ་
ཆེན་འབུལ། །ཡིད་འཕྲོག་གཡང་ཆགས་ལུག་ནག་སྤྱི་དཀར་འབུལ། །མི་སྲུན་དགྲ་འཇོམས་
ཁྱི་ནག་སྙིང་དཀར་འབུལ། །ཞེས་སོ། །རེ་རེའི་མཐར་གོང་བཞིན་སྦྱར་བས་ལེགས་པར་འགྱུར་རོ། །ལག་ལེན་
བསྡུས་པ་བྱེད་ན། བགེགས་སྦྱངས་པ་དང༌། གཟུངས་སྔགས་འདོགས་པ་དང༌། ཁྲུས་ཆུ་གཏོར་ནས་གཏོར་དབང་ཙམ་བསྐུར།
འབུལ་བའི་ཚིགས་བཅད་བསྡུས་པ་ཙམ་བརྗོད་པས་ཀྱང་ཆོག་གོ །དེ་ནས་ཡིག་བརྒྱ་ལན་གསུམ་བརྗོད། སྤྱན་དྲངས་པའི་
མགོན་པོ་ཟུངས་རྟེན་ལ་ཐིམ་པར་མོས་ནས། ཛཿཧཱུཾ་བཾ་ཧོཿ ལན་མང་དུ་བརྗོད་ལ་མེ་ཏོག་གཏོར་ནས། སུ་པྲ་
ཏིཥྛ་དང༌། ཡེ་དྷརྨ་བཟླ། བཀྲ་ཤིས་ཀྱི་ཚིག་ཇི་ལྟར་འོས་པ་བརྗོད་ཅིང༌། རོལ་ཆེན་དང་བཅས་ཏེ་ཟུངས་རྟེན་རྣམས་བཏང་ངོ༌། །
འདི་ཉིད་ལྷ་དང་སྔགས་དང་སྤྱན་འདྲེན་ཚིགས་བཅད་སོགས་སོ་སོའི་འདོན་པ་བསྒྱུར་པས་མགོན་པོའི་རིགས་གང་ལ་སྦྱར་ཀྱང་

ཆོག་གོ །ཞེས་པའང་ཏཱ་ར་ནཱ་ཐས་ཉེར་མཁོ་ཙམ་བརྗོད་པའོ། །གཅིག་ཞུས།བཀྲ་ཤིས། །
༄༅། །གསེར་སྐྱེམས་བཞུགས་སོ། །
[ནང་མཆོད་བྱིན་རླབས་བྱ།]ཧཱུཾ་ང་ནི་དཔལ་ལྡན་རྡོ་རྗེ་འཆང༌། །ཧཱུཾ་ང་ནི་དཔལ་ལྡན་ཧེ་རུ་ཀ །ཧཱུཾ་
ང་ནི་སངས་རྒྱས་ཀུན་གྱི་དངོས། །ཧཱུཾ་ང་ནི་དཔལ་ལྡན་(ཁྲོ་བོའི་རྒྱལ་)དུས་འཁོར་ལོ། །ཧཱུཾ་ང་ནི་ཁྲོ་
རྒྱལ་(གཤིན་རྗེ་གཤེད་)རྡོ་རྗེ་ཤུགས། །ཧཱུཾ་ང་ནི་ཁམས་གསུམ་དབང་ཕྱུག་བདག །སྐྱེད་དང་སྡུད་
པའི་བྱེད་པོ་ཡིན། །སྲིད་ཞི་ཀུན་གྱི་གཙོ་བོའོ། །རྒྱལ་བ་ཡབ་ཡུམ་དཀྱིལ་འཁོར་ལྷ། །བྱང་
ཆུབ་སེམས་དཔའ་ལྷ་མོར་བཅས། །ཡེ་ཤེས་ཁྲོ་བོ་ཁྲོ་མོ་རྣམས། །འདིར་བྱོན་མཆོད་སྤྲིན་རྒྱ་
མཚོ་བཞེས། །མཆོག་དང་ཐུན་མོང་དངོས་གྲུབ་སྩོལ། །སྐུ་བཞིའི་བདག་ཉིད་སངས་རྒྱས་
དང༌། །རིགས་ལྡན་(རིག་འཛིན་)སྤྲུལ་པའི་ཚོགས་རྣམས་དང༌། །རྩ་བརྒྱུད་བླ་མ་ཐམས་ཅད་
ཀྱང༌། །འདིར་བྱོན༴ མཆོག་དང་༴ ཡི་དམ་དཀྱིལ་འཁོར་ལྷ་ཚོགས་དང༌། །ཐེག་གསུམ་
འཕགས་ཚོགས་མ་ལུས་དང༌། །བཀའ་སྡོད་ཆོས་སྐྱོང་སྲུང་མ་ཀུན། །འདིར་བྱོན་༴ མཆོག་
དང་༴ ཧཱུཾ་བཀའ་སྲུང་དམ་ཅན་རྒྱ་མཚོ་དང༌། ལས་བྱེད་མ་མོ་མཁའ་འགྲོ་དང༌། །སྣང་སྲིད་
ལྷ་སྲིན་སྡེ་བརྒྱད་རྣམས། །ང་ཡི་བཀའ་ལས་མ་འདའ་ཞིག །ཧཱུཾ་དུས་གསུམ་བདེ་གཤེགས་
བཀའ་ཉན་གཙོ། (།དཔལ་གྱི་མགོན་པོ་མཐུ་རྩལ་ཅན། །ལེགས་ལྡན་ནག་པོ་ཆེན་པོའི་ཚོགས། །ལྷ་ཆེན་དཔལ་འབར་
འཕྲིན་ལས་མགོན། །ཏྲཀྴད་ལྕམ་དྲལ་འཁོར་དང་བཅས།) །སྡེ་དྲུག་སྲུང་མ་དྲུག་བཅུའི་ཚོགས། །རྡོ་རྗེ་ནག་པོ་
ཆེན་པོ་དང༌། །དཔལ་གྱི་ལྷ་མོ་རྫུ་འཕྲུལ་ཅན། །དཔལ་ལྡན་རྒྱལ་པོ་རྣམ་ཐོས་བུ། །ཧ་ཧ་རྒོད་
པའི་ཞིང་སྐྱོང་ཆེ། །གཞན་ཡང་ལས་མཁན་པུ་(ཤྭ་ན་)ཏྲ་སོགས། །འཁོར་ཚོགས་བསམ་མི་ཁྱབ་
བཅས་ལ། །གསེར་སྐྱེམས་བདུད་རྩི་འདི་འབུལ་ལོ། །བར་ཆད་སོལ་ལ་འདོད་དོན་སྒྲུབ། །

ཧཱུཾ་ཕྱོགས་སྐྱོང་བཅུ་དང་རྒྱལ་ཆེན་བཞི། །ལྷ་ཆེན་བརྒྱད་དང་ཀླུ་ཆེན་བརྒྱད། །འཇིགས་བྱེད་
དགུ་དང་གཟའ་ཆེན་དགུ །རྒྱུ་སྐར་ཉེར་བརྒྱད་འཁོར་དང་བཅས། །མིང་པོ་གསུམ་དང་སྲིན་
མོ་བཞི། །མ་བདུན་དབང་ཕྱུག་ཉི་ཤུ་བརྒྱད། །ཞིང་དུ་སྤྱོད་པའི་མཁའ་འགྲོ་མ། །བཞི་བཅུ་
རྩ་བརྒྱད་ལ་སོགས་པ། །ཞིང་སྐྱོང་བཞི་བཅུ་ཞེ་བརྒྱད་དང༌། །ཕྱོགས་བཞི་སོ་སོར་གནས་པ་
ཡི། །ཐུབ་པ་འབྱུང་པོ་ཉེར་བརྒྱད་དང༌། །དམག་དཔོན་གནོད་སྦྱིན་ཉི་ཤུ་བརྒྱད། །སྟོབས་
ཆེན་སུམ་ཅུ་རྩ་གཉིས་དང༌། །གྲོང་ཁྱེར་སྐྱོང་བ་བཅུ་དྲུག་དང༌། །ལྗོངས་ཆེན་སྐྱོང་བ་ལྔ་བརྒྱ་
སོགས། །ལངྒ་ལ་སོགས་སྲིན་པོའི་ཚོགས། །ཕོ་ཉ་སུམ་བརྒྱ་དྲུག་ཅུ་དང༌། །གྲུབ་པ་དྲང་སྲོང་
འཕྲོག་མ་དང༌། །ཉི་ཁྱིམ་ཆ་ཡི་ལྷ་རྣམས་དང༌། །སྦྱོར་བ་ཉེར་བདུན་བྱེད་པ་བཅུ། །གཤིན་
རྗེའི་རྒྱལ་པོ་འཁོར་བཅས་དང༌། །གཞན་ཡང་བསྟན་མ་བཅུ་གཉིས་དང༌། །སྐྱེས་བུ་གིང་
ཆེན་བཅོ་བརྒྱད་དང༌། །དགེ་བསྙེན་མཐུ་ཆེན་ཉི་ཤུ་གཅིག །རྗེ་ཡི་མགུར་ལྷ་སུམ་ཅུ་སོགས། །
བོད་ཡུལ་གནས་པའི་སྡེ་བརྒྱད་ཀུན། །རང་རང་བུད་མེད་གཡོགས་དང་འཁོར། །མཛའ་
བཤེས་གཉེན་འདུན་གྲོགས་བཅས་ལ། །གསེར་སྐྱེམས༴ ཁྱད་པར་གནས་འདིའི་ཆོས་སྐྱོང་
བ། །སྨན་བཙུན་ནགས་སྨན་རྒྱལ་མོ་དང༌། །ནང་འཁོར་སྨན་མོ་འབུམ་སྡེ་དང༌། །ཆེ་བཙན་
དམག་དཔོན་འཁོར་དང་བཅས། །ཡུལ་འདིའི་ལྷ་ཀླུ་གཞི་བདག་ནི། །རྣམ་པ་སྣ་ཚོགས་
དཔག་ཡས་ལ། །གསེར་སྐྱེམ༴ གཞན་ཡང་ལྷ་དང་གནོད་སྦྱིན་དང༌། །གཤིན་རྗེ་དྲི་ཟ་གྲུལ་
བུམ་དང༌། །ལྟོ་འཕྱེ་མཁའ་ལྡིང་མིའམ་ཅི། །ཀླུ་དང་ས་བདག་གཉན་གྱི་སྡེ། །རྒྱལ་པོ་བཙན་
དང་མ་མོ་བདུད། །གཟའ་དང་ཐེ་རང་འགོང་པོ་རྨུ། །རི་དང་ནགས་ཚལ་ཤིང་གི་ལྷ། །དུར་
ཁྲོད་ལམ་སྲང་བཞི་མདོ་དང༌། ཁྱིམ་དང་མཚན་གཅིག་གནས་ལ་སོགས། །མདོར་ན་འཇིག་
རྟེན་དྲེགས་པ་ཅན། །སྲིད་གསུམ་གནས་པ་མ་ལུས་ཀུན༴ གསེར་སྐྱེམ༴ འཇིག་རྟེན་འཇིག་
རྟེན་འདས་པ་ཡི། །མཐུ་ལྡན་དམ་པ་ཁྱེད་ཀུན་གྱིས། །སངས་རྒྱས་བསྟན་པ་བསྲུང་བ་དང༌། །

བསྟན་འཛིན་དགེ་འདུན་འཕེལ་བ་དང༌། །རྒྱལ་ཁམས་སེམས་ཅན་བདེ་བ་དང༌། །གནོད་
བྱེད་གདུག་པ་ཚར་ཆོད་ཅིག །ཧཱུཾ་ཁྱད་པར་ངེས་དོན་བསྟན་པ་གསལ་མཛད་པ། །ཆོས་ཀྱི་
རྒྱལ་པོ་དཔལ་ལྡན་ཇོ་ནང་བའི། །བསྟན་པ་ཡུལ་རྣམས་ཀུན་ཏུ་དར་བ་དང༌། །སྲིད་མཐར་
མི་ནུབ་རྒྱལ་མཚན་བསྒྲེང་བ་དང༌། །བར་ཆད་མི་མཐུན་ཕྱོགས་ཀུན་ཞི་བ་དང༌། །རྣལ་འབྱོར་
བདག་ཅག་གསང་སྔགས་ཟབ་མོ་ཡི། །འཕྲིན་ལས་བསྒྲུབ་པའི་དམ་ཚིག་གྲོགས་མཛོད་ཅིག།
ཅི་བསམ་ཡིད་བཞིན་འགྲུབ་པར་མཛད་དུ་གསོལ། །འདི་རྒྱས་པ་ཡིན། བསྡུས་པ་ཕྱོགས་སྐྱོང་བཅུ་དང་
སོགས་ཤླཽ་ཀ་བདུན་པོ་ཙམ་གྱིས་ཀྱང་ཆོག་གོ ། ཞུས་དག ། མངྒ་ལཾ། །
༄༅། །རྒྱལ་ཆེན་རྣམ་ཐོས་སྲས་ཀྱི་དྲག་གཏོར་ཤིན་ཏུ་
ཟབ་པ་རྟགས་མངོན་གྱུར་ཅན་བཞུགས་སོ། །
གཙོ་བོ་དང་ལས་མཁན་གྱི་དྲག་སྔགས་མ་སྦས་པར་བྲིས་ཡོད་པས་བཀའ་རྒྱ་དམ་པ་གལ་ཆེའོ། །དམར་ནག་གང་ལ་སྦྱར་
ཀྱང་འདྲ། །དགེའོ། །
༄༅། །ན་མོ་གུ་རུ་བཛྲ་དྷ་རཱ་ཡ། རྒྱལ་པོ་ཆེན་པོ་རྣམ་ཐོས་སྲས་དྲག་པོའི་གཏོར་མའི་ལས་བྱ་བར་འདོད་པས།
གནས་དབེན་པར་བགེགས་བསྐྲད་པ་དང་བྱུར་བསལ་བ་སོགས་བྱས་ལ། ཨ་མྲྀ་ཏའི་སྔགས་བཟླས་པས་ས་གཞི་ལ་གཏོར། དེར་
དཀྱིལ་འཁོར་འབྲི་དགོས་པ་ལས། དམར་པོ་རྟ་སྔོན་ཅན་ནང་སྒྲུབ་ཏུ་གྲགས་པ་ལྟར་ན། འཁོར་ལོ་པདྨ་ཟླུམ་སྐོར་རིམ་པ་གཉིས་
དང་ལྡན་པ་འབྲི་དགོས་ལ། གསང་བ་མ་མོ་ལྟར་སྒྲུབ་པ་འདི་དང༌། གཤིན་རྗེ་བཞི་སྐོར་ལྟ་བུའི་སྒྲུབ་པ་དངོས་ལ། འཁོར་ལོ་
རྩིབས་བཞི་ཁོ་ནས་ཆོག་པ་ཞིག་དང༌། རྩིབས་བཞི་ཉིས་རིམ་བྱེད་པའང་ཡོད། གཞན་ཡང་སྒྲུབ་པ་མི་འདྲ་བ་ལ་དཀྱིལ་འཁོར་

རྒྱས་བསྡུས་ཅི་རིགས་འདུག་ཀྱང༌། འདིར་ཀུན་བསྡུས་སྤྱི་དྲིལ་གྱི་དབང་དུ་བྱས་ན། གཏོར་བཟློག་སོགས་ཀྱི་ལས་རིམ་ལ་སྟོབས་
ཆེ་བར་གྲགས་པས། དེ་ལྟར་བཤད་ན། དབུས་སུ་གྲུ་གསུམ་མཐིང་ནག་མེ་རི་འབར་བ་ལ་འཁོར་ལོ་སྔོན་པོའམ། པདྨ་སྔོན་པོ་
དང་ཉི་མའི་སྟེང་དུ། ཕྱག་མཚན་རལ་གྲིའམ། ས་བོན་བཻ་ནག་པོའམ། དེ་དག་མ་འགྲུབ་ན་ཚོམ་བུ་ནག་པོ་ཞིག་འགོད་དོ། །དེའི་
ཕྱི་རོལ་ཟླུམ་པོར་བསྐོར། གྲུ་ཆད་དམར་པོ་བྱ། ཟླུམ་སྐོར་གྱི་སྣམ་བུ་ལ་ཤར་དཀར། ལྷོ་སེར། ནུབ་དམར། བྱང་སྔོ་བའི་ཕྱོགས་
མདོག་ཅན་ལ་ཆུ་རིས་འབྲི། དེའི་ཕྱི་རོལ་འཁོར་ལོ་སྔོན་མོ་རྩིབས་བརྒྱད་ལ། སྲས་བཞི་དང༌། བློན་པོ་བཞིའི་ཚོམ་བུ་སྐུ་མདོག་
དང་མཐུན་པར་འགོད། དེའི་ཕྱི་ཟླུམ་སྐོར་སྔོན་པོའམ་ལྗང་ཁུ་ལ་རྒྱལ་ཆེན་བཞིའི་ཚོམ་བུ་ནི་ངེས་པར་འགོད་ཅིང༌། སྤྲོ་ན་གཤིན་
རྗེ་བཞི་དང༌། སྲིན་པོ་བཞི་དང༌། མཆོད་ལྷ་བཞི་ཡང་འགོད་དོ། །མཐའ་རྡོ་རྭ་མེ་རིས་བསྐོར། དེར་མཉྫིའི་སྟེང་དུ་གཏོར་མ་ཆེན་
པོ་ཁ་ཟས་བཟང་རྒུ་དང་ཤ་ཁྲག་སྣ་ཚོགས་ཀྱིས་བརྒྱན་པ་ཟུར་གསུམ་ཞིག་བཤམ། དཀྱིལ་འཁོར་གྱི་ཕྱོགས་བཞིར་གཏོར་མ་
ཆུང་བ་གྲུ་གསུམ་རེ་བཤམ་སྟེ། རིམ་པས་ར་ཁྱི་མི་རྟ་རྣམས་ཀྱི་ཤ་ཁྲག་གིས་བརྒྱན་པར་བྱེད་དགོས་པ་ལས། མ་འབྱོར་ན་སོ་སོའི་
གཟུགས་བརྙན་བཙུགས་ཏེ། ཤ་ཁྲག་ཅི་འབྱོར་གྱིས་བརྒྱན་པ་དང༌། གཞན་ཡང་བཤོས་བུ་གྲུ་བཞི་རྒྱ་ཕིབས་ཅན་དང་བསེ་ཞལ་
དུ་ཆང་ཕུད་མ་ཉམས་པ་དང༌། མདའ་བྱ་རྒོད་མ་ལ་དར་ལེབ་རྒན་བཏགས་པ་དང༌། ཞོ་ཆ་དང༌། བྲེ་སྲང་སོགས་བཤམ། འཕེན་
གཏོར་ཐོག་གཟུགས་མེ་རི་ཅན་དང༌། དེའི་མདུན་དུ་ལས་མཁན་གྱི་གཏོར་མ། ཟན་གྲུ་གསུམ་གྱི་སྟེང་དུ་སྙིང་གཟུགས་དང་བཅས་
པ་བཤམ། ཀླུ་གཏོར་ཡང་བཤམ། མཐའ་མཆོད་པས་བསྐོར། རྟེན་བཤམ་ཞིང་རྒྱན་དགྲམ་པར་བྱའོ། །དེ་ནས་སྔོན་འགྲོ་གཏོར་
མ་དང་གནས་ཡོ་བྱིན་རླབས་སྔོན་དུ་བཏང་ནས། ཡི་དམ་གྱི་བདག་བསྐྱེད་བཟླས་པ་དང་བཅས་པ་བྱ། ཡི་དམ་ནི་སྤྱིར་སྒྲུབ་
པ་ཙམ་ཡིན་ན་ཞི་ཁྲོ་གང་གིས་ཀྱང་རུང༌། གཏོར་བཟློག་སོགས་དྲག་པོ་དང་འབྲེལ་ན་ཡང༌། ཡེ་ཤེས་ཁྲོ་བོ་གང་གིས་ཀྱང་རུང་
མོད། དྲེགས་པ་སྤྱིའི་གཉེན་པོའམ། གནོད་སྦྱིན་འདུལ་བའི་དབང་དུ་བྱས་ན། བཅོམ་ལྡན་འདས་གསང་བདག་ཉིད་དམ་རྡོ་རྗེ་
རྣམ་འཇོམས་སོགས་བསྔགས་པར་བྱེད། མ་མོ་གཤིན་རྗེའི་ལས་ཚོགས་དང་འབྲེལ་བའི་དབང་དུ་བྱས་ནས། གཤིན་རྗེ་གཤེད་
ཉིད་བསྔགས་པར་ཡང་གྲགས། ཡིག་རྙིང་ལ་ལ་ན་རྟ་མགྲིན་བསྔགས་པར་བྱས་པའང་གདའ། ཀུན་གྱི་གཉེན་པོ་མཐར་ཐུག་ནི།
ཁམས་གསུམ་རྣམ་རྒྱལ་ལམ་དཔལ་ཧེ་རུ་ཀ་ཡིན་པས་དེ་ལྟར་ཡང་ལེགས་སོ། །དེ་ནས་མདུན་བསྐྱེད་ཇི་ལྟར་འོས་པའི་ཡི་དམ་གྱི་
གཏོར་ཆོག་ཀྱང་གྲུབ་པར་བྱའོ། །

དེ་དག་ནི་ངེས་པར་དགོས་ལ། དེ་རྗེས་རྩ་བའི་སྒྲུབ་ཐབས་ཀྱང་ཡིན། སྤྲུལ་གཞི་ཡང་ཡིན་པས། རྒྱལ་ཆེན་ཞི་བ་བདེ་
བྱེད་མའི་གཏོར་ཆོག་བསྐང་བསྟོད་ཡན་ཆད་ཀྱང་འགྲུབ་པར་བྱས་ན་ཤིན་ཏུ་ལེགས་མོད། ཡང་དྲག་གཏོར་གྱི་ཆོ་གའི་ཡན་ལག་
ཏུ་ནི་ངེས་ཅན་དགོས་པ་རང་ཡང་མ་ཡིན་པས། མ་གྲུབ་ཀྱང་འགལ་བ་མེད་དོ། །དེ་ལས་གཞན་པ་དཔལ་ཡེ་ཤེས་ཀྱི་མགོན་པོ་
གང་ཡང་རུང་བའི་བསྐང་བ་སོགས་གྲུབ་ན་རྒྱབ་དཔུང་དུ་ལེགས་པར་འགྱུར་བའང་ཡིན་ལ། སྒྲུབ་པ་པོའི་བློའི་ཁྱད་པར་གྱིས་
རེས་འགའ་ཕན་མེད་གནོད་མེད་དང༌། ཕན་གནོད་གཉིས་ཀར་ཡོད་པར་འགྱུར་བའང་ཡོད་མོད། དྲག་ལས་ཆོས་སྐྱོང་རིགས་མི་
གཅིག་པ་ཧ་ཅང་མང་བ་དུས་གཅིག་ཏུ་བྱེད་པ་ནི་མི་བཟང་སྟེ། མཆོད་ཡུལ་གྱི་སྒོ་ནས་ཁྱད་མེད་ཀྱང༌། སྒྲུབ་པ་པོ་རང་གི་དམིགས་
པ་སོགས་གནད་ལ་མི་འགྲིལ་བར། བློ་མང་དུ་འགྲོ་བའི་ཕྱིར་རོ། །ད་ནི་འདིར་དྲག་གཏོར་གྱི་ཆོ་ག་ལ། ཞི་དྲག་གཉིས་ཀྱི་ཆོ་ག་
སྤེལ་ནས་བྱེད་པའི་སྲོལ་ཞིག་ཀྱང་བྱུང་འདུག་མོད་ཀྱི། བསྐང་གསོ་ཙམ་ལ་དེ་ལྟར་མི་འགལ་ཡང༌། དྲག་ལས་སྒྲུབ་ན་དེ་ལྟར་
བྱེད་མི་བདེ་ཞིང་འཁྱམས་པའི་རྒྱུ་ཡིན་པས། འདིར་དྲག་གཏོར་གྱི་ཆོ་ག་སྒོས་སུ་བྱེད་དོ། །དེ་ཡང་འདི་ལྟར། ཧཱུཾ་ཡང་དག་
གསང་བའི་དཀྱིལ་འཁོར་འདིར། །སྤྱན་དྲངས་གཤེགས་སུ་གསོལ་བ་དང༌། །དབང་བསྐུར་
ཡང་དག་ཐོབ་པ་ལས། །སུ་ཡང་འདའ་བར་མ་བྱེད་ཅིག །ཨོཾ་བཛྲ་རཀྵ་རཀྵ་ཧཱུཾ། རྡོ་རྗེ་གསོར་
ཞིང་ཕུར་པའི་དཔལ་གྱེན་ལ་བསྟན་ཏོ། །མཚམས་གཅོད་དོ། །ཧཱུཾ་བདག་ཅག་མ་རིག་ལུས་དང་ངག་སེམས་
ཀྱིས། །གསང་སྔགས་ཚུལ་བཞིན་སྒྲུབ་སྔོ་མ་ཐོགས་ཏེ། །རྩ་བ་ཡན་ལག་དམ་ཚིག་ཉམས་
གྱུར་པ། །བླ་མ་རྣམས་ཀྱི་སྤྱན་སྔར་མཐོལ་ལོ་བཤགས། །ཡི་དམ་ལྷ་ཚོགས་སྤྱན་སྔར་མཐོལ་
ལོ་བཤགས། །ཕྱི་ནང་མཁའ་འགྲོའི་སྤྱན་སྔར་མཐོལ་ལོ་བཤགས། །གཙང་རིས་མགོན་པོའི་
སྤྱན་སྔར་མཐོལ་ལོ་བཤགས། །ཆོས་སྐྱོང་ལྕམ་དྲལ་སྤྱན་སྔར་མཐོལ་ལོ་བཤགས། །ལྷ་སྲིན་
སྡེ་བརྒྱད་སྤྱན་སྔར་མཐོལ་ལོ་བཤགས། །མཐོལ་བཤགས་ཕུལ་ནས་ཚངས་པར་མཛད་དུ་
གསོལ། །ཚར་གསུམ། བཤགས་པའོ། །བཤགས་པ་རྒྱས་པ་ལ་དགའ་ན་ཡིག་རྙིང་དུ་བལྟའོ། །
སྨན་རག་གཏོར་གསུམ་སྔར་ཡི་དམ་གྱི་གཏོར་མ་དང་ལྷན་ཅིག་བྱིན་གྱིས་བརླབས་པ་དེ། གསོས་བཏབ་པའི་ཚུལ་གྱིས།
ཨོཾ་ཨཱཿཧཱུཾ་མཧཱ་སརྦ་པཉྩ་ཨ་མྲྀ་ཏ་ཧཱུཾ་ཧྲཱིཿཋ། ཨོཾ་ཨཱཿཧཱུཾ་རཾ་རཀྟ་ཛ་ལ་ས་མུ་དྲ་ཡ་ཧཱུཾ་ཧྲཱིཿཋ། ཨོཾ་མཧཱ་

བ་ལིཾ་ཏ་ཏེ་ཛོ་བ་ལིཾ་ཏ་གུ་ཧྱ་ས་མ་ཡ་ཧཱུཾ་སྭཱཧཱ། ལན་བདུན་བདུན་གྱིས་བྱིན་གྱིས་བརླབས། མདུན་བསྐྱེད་བསངས་
སྦྱངས། སྟོང་པའི་ངང་ལས་ཧཱུཾ་ལས་འོད་ཟེར་འཕྲོས་པས་གནམ་ལྕགས་འབར་བའི་ཚ་ཚ་འཁྲུག་
པའི་ས་གཞིའི་སྟེང་དུ། རྡོ་རྗེའི་རྭ་གུར་རབ་ཏུ་ཡངས་པའི་བསྲུང་འཁོར་དུ་གྱུར་པའི་ནང་དུ།
སྤྲིན་ནག་འཁྲུགས་པའི་དཀྱིལ་འཁོར་གྱི་གཞི་ལ་མི་མགོ་སྐམ་རློན་རིད་གསུམ་བརྩིགས་པའི་
གཞལ་མེད་ཁང༌། གྲུ་བཞི་སྒོ་བཞི་འཇིགས་སུ་རུང་ཞིང་མི་སྡུག་པའི་རྒྱན་དང་རྟ་བབས་ཀྱིས་
བརྒྱན་པ། ཕྱི་རོལ་དུ་དུར་ཁྲོད་ཀྱིས་ཡོངས་སུ་བསྐོར་བ། ནང་གི་ལྷ་སྣམ་ཕྱོགས་ཀྱི་མདོག་
ཅན་གྱི་དབུས་སུ། བྷྲཱུཾ་ལས་འཁོར་ལོ་སྔོན་པོ་རྩིབས་བརྒྱད་པ། མུ་ཁྱུད་ལ་རལ་གྲིའི་འཕྲེང་
བས་བསྐོར་བ། དེའི་དབུས་སུ་མ་མོའི་གནས་རྒྱ་མཚོ་ཁ་དོག་བཞི་ལས་ཁོར་ཡུག་ཏུ་བསྐོར་
བ། དེའི་དབུས་སུ་གྲུ་གསུམ་མཐིང་ནག་འབར་བའི་ནང་དུ། འཁོར་ལོ་སྔོན་པོ་རྩིབས་བརྒྱད་
པའི་ལྟེ་བར། རུ་ཏྲ་ཕོ་མོ་སྒྲལ་བའི་གདན་སྟེང་དུ་ཧཱུཾ་མཐིང་ནག་དེ་ལས་འོད་འཕྲོས། དགྲ་
བགེགས་གདུག་པ་ཅན་ཐམས་ཅད་ཚར་གཅད། ཚུར་འདུས་ཡོངས་སུ་གྱུར་པ་ལས། ཆོས་
སྐྱོང་རྒྱལ་པོ་ཆེན་པོ་རྣམ་ཐོས་སྲས་སྐུ་མདོག་མཐིང་ནག་ཞལ་གཅིག་ཕྱག་གཉིས་དམར་ལ་
ཟླུམ་པའི་སྤྱན་གཉིས་དགྲ་བགེགས་ལ་སྡང་མིག་ཏུ་བལྟ་བ། མཆེ་བ་གཙིགས་ཤིང་ཁྲོ་གཉེར་
བསྡུས་པ། ཕྱག་གཡས་རལ་གྲི་མེ་འབར་བ་འཕྱར་བས་གནོད་བྱེད་དགྲ་བགེགས་བྱད་མ་
ཐམས་ཅད་ཀྱི་མགོ་ལུས་{འགྲེལ་[བྲེག]པ། གཡོན་པས་མདའ་དར་ལེབ་རྒན་ཕྲག་པར་
བརྟེན་ཞིང་གཡོབ་པས། སྡེ་བརྒྱད་མ་ལུས་པའི་དམག་དཔུང་བསྡུ་བ། སྐུ་ལ་དར་ནག་གི་
བེར་ཆེན་བསེ་ཁྲབ་སྨུག་པོ་དང་བཅས་པ་གསོལ་བ། དབུ་ལ་ལྕགས་ཀྱི་རྨོག་ཞུ་གསེར་གྱི་
ཐིག་ལེ་ཅན་བསྣམས་པ། ཞབས་ལ་སག་ཏིའི་ལྷམ་གཡུ་རིས་ཅན་གསོལ་བ། བཻ་ཌཱུརྱའི་
མདོག་ཅན་གྱི་རྟ་མཆོག་ལུས་ཉམས་རྩལ་དང་ལྡན་པ། གསེར་གྱི་སྒ་དང༌། འཕྲ་མེན་གྱི་ཡོབ་
ཅན་ལ་ཆིབས་པ། སྦྲུལ་དང་མི་མགོའི་རྒྱན་ཅན། ཤིན་ཏུ་འཇིགས་སུ་རུང་བ་སྲིན་པོའི་ཆ་

ལུགས་ཅན་མེ་རླུང་འཚུབ་མའི་དབུས་ན་བཞུགས་ཤིང༌། སྲིན་པོ་དང་གཤིན་རྗེ་དང་བྱ་གཅན་
གདུག་པའི་ཚོགས་རྣམས་སྐུ་ལས་སྤྲོ་བ། འཁོར་གནོད་སྦྱིན་བྱེ་བས་བསྐོར་བའོ། །ཡང་ན་རྟ་ནག་
རྐྱང་དང༌། ཕྱག་གཡོན་མདུང་དམར་བ་དན་ཅན་བྱེད་པའང་ཡོད། དེའི་ཐུགས་ཀར་ཡང་ཉི་མ་ལ་གནས་པའི་བཻ་
ཡིག་མཐིང་ནག་གོ །ཕྱི་རོལ་རྒྱ་མཚོ་བཞི་ལ་ཤར་དུ་ཏྲཀ་ལས་བདུད་མོ་གཤེན་རྗེ་མགོ་དགུ་
མ། སྐུ་མདོག་སྨུག་ནག་གམ་དཀར་མོ། ཕྱག་གཡས་དུང་གི་སྤུ་གྲི་དང་གཡོན་ཐོད་ཁྲག་
འཛིན་པ། ཐོད་སྐམ་གྱི་དབུ་བརྒྱན་དང་རིན་པོ་ཆེའི་རྒྱན་ཅན། དར་དཀར་ནག་སྤེལ་བའི་ན་
བཟའ་ཅན། བ་མེན་རུ་ཡོན་ལ་ཆིབས་ཤིང༌། གཏི་མུག་ཀླད་པའི་མཚོ་ལ་རོལ་བའོ། །ལྷོ་རུ་
རཀ་ལས་བདུད་མོ་གཤིན་རྗེ་ལག་རིང་མ་ནག་མོ། ལག་པ་སྟོང་གཡས་ལྔ་བརྒྱས་རལ་གྲི་
དང༌། གཡོན་ལྔ་བརྒྱས་ཞགས་པ་འཛིན་པ། མི་ལྤགས་ཀྱི་སྟོད་གཡོགས་དང༌། སྟགས་ལྤགས་
ཀྱི་སྨད་དཀྲིས་ཅན། མ་ཧེ་ནག་པོ་ལ་ཆིབས་ཤིང༌། ང་རྒྱལ་རྐང་དང་ཞག་གི་མཚོ་ལ་རོལ་
བའོ། །ནུབ་ཏུ་ཤ་ཡིག་ལས་བདུད་མོ་གཤིན་རྗེ་ཕུང་ཁྲོལ་མ་དམར་ནག །གཡས་ལྕགས་
ཀྱུའམ་དགྲ་ཟོར་གཡོན་དགྲ་སྙིང་འཛིན་པ། ཞལ་ནས་ཁྲག་ཟོར་འཕེན་པ། མི་ལྤགས་ཀྱི་
གཡང་གཞི་དང༌། རུས་འཕྲེང་གི་ཐོད་བྱས་པ། གཡག་རྒོད་ནག་པོ་ཆིབས་ཤིང༌། འདོད་
ཆགས་ཁྲག་གི་རྒྱ་མཚོར་རོལ་བའོ། །བྱང་དུ་བྷྱོཿལས་བདུད་མོ་གཤིན་རྗེ་གསོད་བྱེད་མ་ལྗང་
ནག་ལག་པ་བརྒྱ་པ། གཡས་ལྔ་བཅུ་ཁྲམ་ཤིང་དང༌། གཡོན་ལྔ་བཅུ་བདུད་ཞགས་དང༌། དགྲ་
བོའི་གློ་སྙིང་སྦྲགས་ཏེ་འཛིན་པ་དྲེད་ལྤགས་ཀྱི་སྨད་གཡོགས་ཅན། རྐྱང་བུ་ཁ་དཀར་རམ་རྔ་
མོང་ལ་ཆིབས་ཤིང༌། ཕྲག་དོག་འཁྲིས་པའི་རྒྱ་མཚོར་རོལ་བའོ། །ཐམས་ཅད་ཀྱང་མི་མགོའི་
དོ་ཤལ་ཅན། རང་མདོག་དང་མཚུངས་པའི་བུད་མེད་དྲག་ཤུལ་ཅན་འབུམ་འབུམ་གྱིས་
བསྐོར་བའོ། །ཕྱི་རོལ་ཀྱི་འཁོར་ལོའི་རྩིབས་བརྒྱད་ལ། ཤར་དུ་ཤ་ཡིག་ལས་གཟའ་བདུད་
ཆེན་པོ་རཱ་ཧུ་ལ། ལྷོར་ར་ཡིག་ལས་གནོད་སྦྱིན་དྷ་ན། ནུབ་ཏུ་མ་ཡིག་ལས་གནོད་སྦྱིན་ཀ་ལ།

བྱང་དུ་ན་ཡིག་ལས་གནོད་སྦྱིན་ཀུ་བེ་ར་སྟེ་སྲས་བཞི་དང༌། ཤར་ལྷོར་ཡེ་ལས་གནོད་སྦྱིན་
བུམ་རྣ། ལྷོ་ནུབ་ཏུ་ས་ལས་གནོད་སྦྱིན་དུང་རྣ། ནུབ་བྱང་དུ་ཧ་ལས་གནོད་སྦྱིན་དྲིལ་བུའི་རྣ་
བའམ་རྣ་གསུམ། བྱང་ཤར་དུ་ཨཾ་ལས་གནོད་སྦྱིན་རྣ་བོ་ཆེ་སྟེ་བློན་པོ་བཞི་དང༌། ལྷ་རྣམས་ཀྱི་
ཕྱོགས་བཞིར། ཤར་དུ་བྷྲ་ལས་རྒྱལ་ཆེན་ཡུལ་འཁོར་སྲུང་དཀར་པོ་མདའ་གཞུ་དང་པི་ཝཾ་
འཛིན་པ། གླང་པོ་ཆེ་ལ་ཞོན་པ། ལྷོར་བེ་ལས་འཕགས་སྐྱེས་པོ་སྔོན་པོ་རལ་གྲི་འཛིན་པ། མ་
ཧེ་ལ་ཞོན་པ། ནུབ་བྱང་དུ་བི་ལས་སྤྱན་མི་བཟང་དམར་པོ་སྐུ་གདུང་དང་སྦྲུལ་ཞགས་འཛིན་
པ། ཆུ་སྲིན་ལ་ཞོན་པ། བྱང་དུ་བཻ་ལས། ལས་མཁན་ངལ་གསོས་པོ་ལྗང་ནག་དབྱུག་ཏོ་འཛིན་
པ། ཐམས་ཅད་ཀྱང་གོ་ཆ་བགོས་ཤིང༌། སྲིན་པོ་ལྟར་ཆེས་ཁྲོས་པའོ། །སྒོ་བཞིར་ལྕགས་ཀྱུ་
ཞགས་པ་ལྕགས་སྒྲོག་དྲིལ་བུ་མ་བཞི་དང༌། གྲ་བཞིར་མཆོད་པའི་ལྷ་མོ་བཞི་དང༌། གཞན་
ཡང་གཤིན་རྗེའི་རྒྱལ་པོ་བཞི་དང༌། སྲིན་པོའི་དེད་དཔོན་བཞི་ལ་སོགས་པ། ཕོ་ཉ་དྲག་
གཏུམ་གྱི་ཚོགས་དང་སྡེ་བརྒྱད་གྲངས་མེད་པས་བསྐོར་དེ་བཞུགས་པའོ། །རང་གི་སྙིང་ག་
ནས་འོད་འཕྲོས་ཏེ། ཡེ་ཤེས་སེམས་དཔའ་བཛྲ་ས་མཱ་ཛཿ ཧཱུཾ་རི་རྒྱལ་ལྷུན་པོའི་བྱང་ཕྱོགས་
ནས། །ལྕང་ལོ་ཅན་གྱི་ཕོ་བྲང་ནས། །མཐིང་ནག་འབར་བའི་དཀྱིལ་འཁོར་ནས། །ཆོས་སྐྱོང་
རྒྱལ་པོ་རྣམ་ཐོས་སྲས། །མངོན་པར་རྫོགས་པར་སངས་རྒྱས་ཀྱང༌། །འགྲོ་བའི་དོན་དུ་སྐུ་
སྤྲུལ་པ། །ཆིབས་སུ་རྫུ་འཕྲུལ་རྟ་ལ་ཆིབས། །སྐུ་མདོག་ནག་པོ་བསེ་ཁྲབ་གསོལ། །གསེར་
གྱི་རྨོག་ཞུ་གྱེན་དུ་བརྫེས། །གཡས་ཀྱི་རལ་གྲིས་དགྲ་བགེགས་སྒྲོལ། །གཡོན་པ་མདའ་དར་
དམག་དཔུང་གཡོབ། ཁྱོད་ནི་དམག་དཔོན་ཆེན་པོ་སྟེ། །གནོད་སྦྱིན་བྱེ་བའི་དམག་དང་
བཅས། །མ་མོ་གནོད་སྦྱིན་གཤིན་རྗེའི་ཚོགས། །དགྲ་བགེགས་འདུལ་བའི་དོན་སླད་དུ། །
འཁོར་དང་བཅས་ཏེ་གཤེགས་སུ་གསོལ། །ཧཱུཾ་བཻ་ཏྲག་རཀ་ཤ་བྷྱོཿས་མ་ཡ་ཛཿ ཛཿཧཱུཾ་བཾ་ཧོཿ
དཔལ་ལྡན་མགོན་པོ་རྣམ་ཐོས་སྲས། །ཐུགས་རྗེས་འཕོངས་པ་ལས་སྒྲོལ་བ། །འཕྲིན་ལས་

རྫོགས་མཛད་དཔའ་བོ་ཆེ། །འཁོར་དང་བཅས་ལ་ཕྱག་འཚལ་བསྟོད། །ཧཱུཾ་བཻ་ཏྲཀ་རཀྴ་བྷྱོཿ
ཨ་ཏི་བྷུ་ཧོ། པྲ་ཏི་བྷུ་ཧོ། ཡབ་ཅིག་རྒྱལ་པོ་རྣམ་ཐོས་བུ། །མ་མོ་ལ་སོགས་འཁོར་གྱིས་བསྐོར། །
ཀུན་གྱི་ཡབ་གཅིག་དཔལ་འབར་བ། །དགྱེས་ཤིང་བརྟན་པར་བཞུགས་སུ་གསོལ། །ཧཱུཾ་བཻ་
ཏྲཀ་རཀྴ་བྷྱོཿས་མ་ཡ་ཏིཥྠ་ལྷན། ཧཱུཾ་ཆོས་སྐྱོང་སོགས་ལ་མཆོད་པ་འབུལ་བ་ནི། །ཡོན་ཆབ་མེ་
ཏོག་སྤོས་དང་མར་མེ་དང༌། །དྲི་མཆོག་ཞལ་ཟས་སྤྱན་གཟིགས་སྣ་ཚོགས་པ། །ཆོས་སྐྱོང་
འཁོར་བཅས་རྣམས་ཀྱིས་བཞེས་སུ་གསོལ། །གཟུགས་ལེགས་སྒྲ་སྙན་པི་ཝཾ་གླིང་བུ་དང༌། །
དུང་དང་རྫ་རྔ་ཅང་ཏེ་ཌཱ་མ་རུ། །དྲི་ཞིམ་སྤོས་མཆོག་ན་བཟའ་བཞེས་སུ་གསོལ། །ཧཱུཾ་བཻ་ཏྲཀ་
རཀྴ་བྷྱོཿས་མ་ཡ་ཧོཿ གཞན་ཡང་ཁྱད་པར་རྨད་དུ་བྱུང་བ་ཡི། །ཤ་ལྔ་བདུད་རྩི་ལྔ་སྦྱར་དམ་
ཚིག་རྫས། །ཤ་ཁྲག་དམར་གྱི་གཏོར་མ་ཆང་དང་བཅས། །རུ་ཏྲ་སྒྲལ་བའི་ཙིཏྟ་མཆོད་པར་
བཞེས། །ཧཱུཾ་བཻ་ཏྲཀ་རཀྴ་བྷྱོཿཔཉྩ་ཨ་མྲྀ་ཏ་ཁཱ་ཧི། དགྲ་བགེགས་ཀྱི་ཙིཏྟ་ལ་ཁཱ་རཾ་ཁཱ་ཧི། ཧཱུཾ་རིན་
ཆེན་མགོན་པོ་བཅོམ་ལྡན་འདས། །སངས་རྒྱས་ཀུན་ནས་སྔར་སངས་རྒྱས། །འགྲོ་བའི་
བསམ་པ་རྫོགས་མཛད་པ། །ངལ་གསོས་པོ་ལ་ཕྱག་འཚལ་བསྟོད། །འོག་མིན་བླ་མེད་
གནས་མཆོག་ནས། །བྱང་ཆུབ་སེམས་དཔའ་རིན་ཆེན་མང༌། །འགྲོ་བའི་རེ་འདོད་སྐོང་མཛད་
པ། །ཐུགས་རྗེ་ཅན་ལ་ཕྱག་འཚལ་བསྟོད། །དྲང་སྲོང་རྣམ་མང་ཐོས་པ་དང༌། །ལྷ་མོ་དཔལ་
ཚུལ་བཟང་མོ་ཡི། །སྲས་སུ་སྨོན་ལམ་རྫོགས་མཛད་པ། །རྣམ་ཐོས་སྲས་ལ་ཕྱག་འཚལ་ལོ། །
ལྕང་ལོ་ཅན་གྱི་ཕོ་བྲང་ན། །བཟང་པོའི་ཁྲི་ལ་བཞུགས་ནས་ནི། །གཏེར་ཆེན་བཞི་ལ་མངའ་
མཛད་པ། །ཛཾ་བྷ་ལ་ལ་ཕྱག་འཚལ་ལོ། །ལྷ་ཆེན་ཁྱོད་ནི་ཁྲོས་པའི་ཚེ། །སྤྱན་རྩ་དམར་པོ་
བཟློག་པ་ཡིས། །དགྲ་ལ་མི་ནད་ཕྱུགས་ནད་གཏོང༌། །ལུས་ངན་པོ་ལ་ཕྱག་འཚལ་བསྟོད། །
གཤིན་རྗེ་ཡ་མཱན་ཏ་ཀ་ཡིས། །གདོང་དམར་འདུལ་བར་དབང་བསྐུར་བ། །གཤིན་རྗེ་དམར་
པོ་སྲོག་གི་བདག །མ་རུ་རྩེ་ལ་ཕྱག་འཚལ་ལོ། །རྒྱ་གར་རྡོ་རྗེ་གདན་དྲུང་དུ། །རྒྱལ་བ་ཤཱཀྱ་

ཐུབ་པ་ཡིས། །ཆོས་འཁོར་སྲུང་མར་དབང་བསྐུར་བ། །བསྒོ་བ་ཆེ་ལ་ཕྱག་འཚལ༴ །གྲུ་གུའི་
ཡུལ་དུ་གཤེགས་པ་ན། །གྲུ་གུ་རྟ་དམག་རྒྱལ་པོ་ཡིས། །སྲུང་མ་ཆེན་པོར་དབང་བསྐུར་བ། །
ཀུ་བེ་ར་ལ༴ རྒྱ་ནག་ཡུལ་དུ་གཤེགས་པའི་ཚེ། །རྒྱ་ཆེན་དར་བཙན་དམར་པོ་ཡིས། །ཏེ་ཏེའི་
སྲུང་མར་མངའ་གསོལ་བ། །མདུང་དམར་ཅན་ལ་ཕྱག་འཚལ་ལོ། །བོད་ཡུལ་དབུས་ཀྱི་
བསམ་ཡས་སུ། །སློབ་དཔོན་པདྨ་འབྱུང་གནས་ཀྱིས། །སྲུང་མ་ཆེན་པོར་དབང་བསྐུར་བ། །
ཆོས་ཀྱི་རྒྱལ་པོར་ཕྱག་འཚལ་ལོ། །ཆོས་སྐྱོང་རྒྱལ་པོ་རྫུ་འཕྲུལ་ཅན། ཁྱོད་ཀྱི་མཐུ་སྟོབས་
བསམ་མི་ཁྱབ། །སྔོན་གྱི་ཐུགས་དམ་རྗེས་དགོངས་ལ། །ད་ལྟ་བདག་གི་མགོན་མཛོད་ཅིག།
ཤར་ཕྱོགས་རྒྱ་མཚོའི་ཀློང་དཀྱིལ་ནས། །གཤིན་རྗེ་ཁྲོས་པའི་མཐུ་མོ་ཆེ། །འཇིགས་པའི་
བུད་མེད་དཀར་ལ་འཚེར། །བདུད་མོ་མགོ་དགུ་མ་ལ་བསྟོད། །དེས་འགྲེ། ལྷོ་ཕྱོགས་རྒྱ་མཚོའི༴ 
གཤིན་རྗེ༴ འཇིགས་པའི་བུད་མེད་ནག་ལ་རྔམ། །གཤིན་རྗེ་ལག་རིང་མ་ལ་བསྟོད། །ནུབ་
ཕྱོགས་རྒྱ་མཚོའི༴ གཤིན་རྗེ༴ འཇིགས་པའི་བུད་མེད་དམར་ལ་འབར། །སྲིན་མོ་ཕུང་ཁྲོལ་
མ་ལ་བསྟོད། །བྱང་ཕྱོགས་རྒྱ་མཚོའི༴ གཤིན་རྗེ༴ འཇིགས་པའི་བུད་མེད་ལྗང་ནག་འཐིབས། །
མ་མོ་ལག་བརྒྱ་མ་ལ་འདུད། །སྲས་མཆོག་དམ་པ་རཱ་ཧུ་ལ། །མགོ་དགུ་སྲིན་པོའི་ཆ་ལུགས་
ཅན། །ཆུ་སྲིན་རྒྱལ་མཚན་སྦྲུལ་ཞགས་འཛིན། །གདུག་པ་འདུལ་མཛད་ཁྱོད་ལ་བསྟོད། །
གནོད་སྦྱིན་དྷ་ན་སྐུ་མདོག་སེར། །ཞལ་གཅིག་ཕྱག་གཉིས་ཞབས་གཉིས་པ། །རྩེ་གསུམ་
ཐོད་ཁྲག་འབར་བ་འཛིན། །གདུག་པ་འདུལ་མཛད་ཁྱོད་ལ་བསྟོད། །གནོད་སྦྱིན་ཀ་ལ་
འཇིགས་གཟུགས་སྨུག །ཞལ་གཅིག་ཕྱག་གཉིས་ཞབས་གཉིས་པ། །བེ་ཅོན་ཐོད་ཁྲག་
འབར་བ་འཛིན། །གདུག་པ་འདུལ་མཛད་ཁྱོད་ལ་བསྟོད། །ཀུ་བེ་ར་ནི་སྐུ་མདོག་ལྗང༌། །ཞལ་
གཅིག༴ དབྱུགས་ཐོ་འབར་བ་ཐོད་ཁྲག་འཛིན། །གདུག་པ་འདུལ་མཛད༴ །དྲེགས་པ་བུམ་རྣ་
དམར་ལྗང་ལ། །ཞལ་གཅིག༴ རྒྱལ་མཚན་དང་ནི་ནེའུ་ལེ་འཛིན། །གདུག་པ༴ དྲེགས་པ་དུང་

རྣ་སེར་ལྗང་ལ། ཞལ་གཅིག༴ མདུང་དམར་དང་ནི་ནེའུ་ལེ་འཛིན། །གདུག་པ༴ དྲེགས་པ་རྣ་
གསུམ་ལྗགས་ནག་ལ། །ཞལ་གཅིག༴ རྩེ་གསུམ་དང་ནི་ནེའུ་ལེ་འཛིན། །གདུག་པ༴ དྲེགས་
པ་རྣ་ཆེན་དཀར་ལྗང་ལ། ཞལ་གཅིག༴ དབྱུག་པ་འབར་བ་ནེའུ་ལེ་འཛིན། །གདུག་པ་འདུལ་
མཛད་ཁྱོད་ལ་བསྟོད། །ཤར་ཕྱོགས་ན་ནི་ཡུལ་འཁོར་སྲུང༌། །ཤར་གྱི་དགྲ་བགེགས་འདུལ་
མཛད་ཅིང༌། །ཤར་ཕྱོགས་བསྟན་པ་སྐྱོང་བ་པོ། །དྲི་ཟའི་རྒྱལ་པོ་ཕྱག་འཚལ་བསྟོད། །ལྷོ་
ཕྱོགས་ན་ནི་འཕགས་སྐྱེས་པོ། །ལྷོ་ཡི་དགྲ༴ ལྷོ་ཕྱོགས་བསྟན་པ༴ གྲུལ་བུམ༴ ནུབ་ཕྱོགས་ན་
ནི་སྤྱན་མི་བཟང༌། །ནུབ་ཀྱི༴ ནུབ་ཕྱོགས༴ ཀླུ་འབྲུག་རྒྱལ་པོ༴ བྱང་ཕྱོགས་ལས་མཁན་རྣམ་
ཐོས་བུ། །བྱང་གི༴ བྱང་ཕྱོགས༴ གནོད་སྦྱིན་རྒྱལ་པོ༴ ཤར་ཕྱོགས་སྒོ་སྲུངས་ཆེན་མོ་ན༴ 
དཀར་མོ་ཞལ་གཅིག་ཕྱག་གཉིས་མ། ཁྲོ་རྒོད་བརྐྱང་བསྐུམ་གར་གྱིས་རོལ། །ལྕགས་ཀྱུ་
འཛིན་ལ་ཕྱག་འཚལ་ལོ། །ལྷོ་ཕྱོགས་སྒོ༴ སེར་མོ་ཞལ༴ ཁྲོ་རྒོད༴ ཞགས་པ་འཛིན་པ༴ ནུབ་
ཕྱོགས༴ དམར་མོ༴ ཁྲོ་རྒོད༴ ལྕགས་སྒྲོག༴ བྱང་ཕྱོགས༴ ལྗང་ནག༴ ཁྲོ་རྒོད༴ དྲིལ་བུ་འཛིན༴ 
གཞན་ཡང་མཆོད་པའི་ལྷ་རྣམས་དང༌། །གྱིང་ཕོ་གྱིང་མོ་ཕོ་ཉ་བྲན། །ལྷ་སྲིན་སྡེ་བརྒྱད་མཐུ་
བོ་ཆེ། །དེ་དག་ཀུན་ལའང་ཕྱག་འཚལ་བསྟོད། །ཛཿཧཱུཾ་བཾ་ཧོཿ དམ་ཚིག་འཁོར་ལོ་དང་གཉིས་
སུ་མེད་པར་ཐིམ། ཨོཾ་བཛྲ་རཏྣ་ཨ་བྷི་ཥིཉྩ་མཾ། མི་བསྐྱོད་པས་དབུ་ལ་བརྒྱན་པར་གྱུར། དཔྲལ་
བར་ཨོཾ། མགྲིན་པར་ཨཱཿ ཐུགས་ཀར་ཧཱུཾ། བསྙེན་པའི་སྐབས་ཡིན་ན། ཨོཾ་བཻ་ཤྲཱ་མ་ཎ་ཡ་ཧཱུཾ་སྭཱཧཱ། ཏྲཀ་
རཀྴ་བྷྱོཿ ཞེས་བཟླ་བ་མན་ངག་ཞལ་གདམས་ཀྱི་ཡིག་ཆུང་ན་ཡོད། རྒྱུན་བཟླས་ལ། ཨོཾ་བཻ་ཤྲཱ་བ་ཎ་ཡ་ཧྲཱིཿཥྚཱི་བི་ཀྲི་
སརྦ་ཤ་ཏྲུན་ཧཱུཾ་དྲུཾ། གཤིན་རྗེ་ལྟར་སྒྲུབ་པའི་སྔགས་སོ། །ཧཱུཾ་བཻ་ཏྲཀ་རཀྴ་བྷྱོཿ རྒྱུན་བཟླས་ཀྱི་སྙིང་པོ་འབྲུ་དྲུག་པ་སྟེ་
མ་མོ་ལྟར་སྒྲུབ་པའི་སྙིང་པོའོ། །དེ་ལ་རཀ་མོ་རུ་ཏྲ་རཾ་བཾ་རི་ལི་ལི་མཱ་ར་ཡ་སྙིང་ལ་ཁྲག་ཁྲཾ། མཱ་ར་དུ་ཡ་
སོད་རྦད་སུ་རྦད་བུ་བྷྱོཿ ཆེ་གེ་མོ་མཱ་ར་ཡ་རྦད། ཅེས་བཏགས་པ་ནི་རྦད་སྔགས་སོ། །དེ་ལྟར་བཟླས་པ་ཅི་འགྲུབ་བྱ།
དུན་དུན་རྨུགས་རྨུགས་པ་ཤང་ཙ་ལ་ཙ་ལ། པ་ཙ་པ་ཙ། ཧི་མ་ཧི་མ། རྦད་ན་རྦད་ན། རྦད་ཏུ་

ལིང་རྦད་མེ་ཤ་ཡ་ཆེ་གེ་མོ་ལ་མཱ་ར་ཡ་རྦད་རྦད། རྦད་བསད་སྦྲགས་པའོ། །དེ་དག་ཅི་རིགས་པར་བཟླའོ། །བཟླས་
པ་གྲོལ་ནས། འདིར་གཏོར་བསྔོ་བྱེད་ན། གཏོར་མ་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཡཾ་
ལས་རླུང༌། རཾ་ལས་མེ། ཨ་ལས་མི་མགོའི་སྒྱེད་པུ་གསུམ། དེའི་སྟེང་དུ་ཨོཾ་ལས་ཐོད་པའི་ནང་
དུ། ཨོཾ་ཧཱུཾ་ཏྲཱཾ་ཧྲཱིཿཨ། མུཾ་ལཾ་མཾ་པཾ་ཏཾ་ལས་ཤ་ལྔ་བདུད་རྩི་ལྔ། དེ་རྣམས་ཞུ་བ་ལས་བྱུང་བའི་
གཏོར་མ་བདུད་རྩིའི་རྒྱ་མཚོ་ཆེན་པོར་གྱུར། རང་གི་སྙིང་ག་ནས་འོད་ཟེར་འཕྲོས། གནོད་
བྱེད་གདུག་པ་ཅན་ཐམས་ཅད་བཀུག་སྟེ་བསྒྲལ་བའི་ཤ་ཁྲག་གི་ཕུང་པོ་ཆེན་པོ་དང་གཏོར་མ་
གཅིག་ཏུ་འདྲེས་པ་ནམ་མཁའ་དང་མཉམ་པར་གྱུར། ཨོཾ་ཨཱཿཧཱུཾ། ལན་གསུམ། ཨ་ཀཱ་རོ་སོགས། ཨོཾ་
རུ་རུ་སྤུ་རུ་སོགས། ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་སོགས། གསུམ་གསུམ་གྱིས་བྱིན་གྱིས་བརླབས། ཨོཾ་ཨ་མྲྀ་
ཏ་ཀུཎྜ་ལི་ཧ་ན་ཧ་ན་ཧཱུཾ་ཕཊ། ཨོཾ་བཻ་ཤྲཱ་བ་ཎ་ཡ་ཧཱུཾ་ཕཊ། ཨེ་དམ་བ་ལིཾ་གྲིཧྞ ནྟུ། ས་མ་ཡ་རཀྵནྟུ་
མ་མ་སརྦ་སིདྡྷི་མྨེ་པྲ་ཡཙྪ་མ་མ་སརྦ་ཀརྨ་སཱ་དྷ་ཡ་ཨ་མོ་གྷ་ཡ་སྭཱཧཱ། ཞེས་ལན་བདུན་གྱིས་ཕུལ། བཻ་
ཏྲཀ་རཀྴ་བྷྱོཿ མཧཱ་ཡཀྵ་རཀྵ་ས་དུ་ཏ་གིང་ཀ་ར། དྷྲི་བོ་བི་བཻ་ས་པཱ་རི་ཝཱ་རེ་བྷྱཿ ཨོཾ་ཨ་ཀཱ་རོ་
སོགས་ལན་གསུམ་གྱིས་འཁོར་ལ་འབུལ། ཨརྒྷཾ་སོགས་བསྟོད་ཐུང་གཅིག་འདོན། མཆོད་སྦྱིན་གཏོར་མ་འདི་
བཞེས་ལ་སོགས། འཕྲིན་ལས་གཞོལ། བར་འདིར་ཀླུ་གཏོར་གཏོང་ངོ༌། །འདི་དག་གསར་མའི་ལུགས་ཀྱི་གཏོར་ཆོག་ཡིན་
ཀྱང༌། ངེས་པར་ཕྱག་ལེན་དུ་བྱེད་ཀྱིན་འདུག །རྒྱུན་གྱི་གཏོར་བསྔོ་ལ་ཤིན་ཏུ་མཁོ་བར་ཡང་སྣང་ངོ༌། །དེ་ནས་སྐབས་འདིར་རྫུ་
འཕྲུལ་བསྟོད་བསྐང་བྱ་སྟེ། ཆོས་སྐྱོང་རྒྱལ་པོ་རྫུ་འཕྲུལ་ཅན། ཁྱོད་ཀྱི་མཐུ་སྟོབས་བསམ་མི་ཁྱབ། །
སྡེ་བོ་ཆེ་ལ་སྟོབས་པོ་ཆེ། །འཇིག་རྟེན་སྐྱོང་བ་གྲགས་དང་ལྡན། །ལྷ་ཡི་གཙོ་བོ་མཛད་པའི་
ཚེ། །ལྷ་ཆེན་བརྒྱད་ཀྱི་འཁོར་གྱིས་བསྐོར། །ལྷ་དམག་འབུམ་གྱི་ཚོགས་དང་བཅས། །འདོད་
ཡོན་རྣམ་ལྔས་ཐུགས་དམ་བསྐང༌། །ཀླུ་ཡི་གཙོ་བོ༴ ཀླུ་ཆེན་བརྒྱད༴ ཀླུ་དམག་འབུམ༴ དུག་
ཆེན་གཏོར་མས་ཐུགས་དམ་བསྐང༌། །གནོད་སྦྱིན་གཙོ་བོ༴ གནོད་སྦྱིན་བརྒྱད་ཀྱི༴ གནོད་
སྦྱིན་འབུམ༴ རྫུ་འཕྲུལ་རྟ་ཡི་ཐུགས་དམ་བསྐང༌། །གཤིན་རྗེའི་གཙོ་བོ༴ མ་རུ་སྡེ་བཞིའི༴ 

གཤིན་རྗེ་འབུམ༴ ཙ་ར་དམར་པོས་ཐུགས་དམ་བསྐང༌། །མ་མོའི་གཙོ་བོ༴ བདུད་མོ་བཞིའི༴ 
མ་མོ་འབུམ༴ ཤ་ཁྲག་དམར་གྱིས་ཐུགས་དམ་བསྐང༌། །ཐེ་རང་གཙོ་བོ༴ ཐེ་རང་བརྒྱད་ཀྱི༴ 
ཐེ་རང་འབུམ༴ སྣ་ཚོགས་རྫས་ཀྱི་ཐུགས་དམ་བསྐང༌། །འགོང་པོའི་གཙོ་བོ༴ ཁུ་ལེ་ལག་དགུ་
མཆེད་བཞིས་བསྐོར། །ཕུང་བྱེད་འབུམ༴ དགྲ་བགེགས་སྲོག་གིས་ཐུགས་དམ་བསྐངས། །ཕྱི་
ཡི་རྟེན་རྫས་ཡིན་པའི་ཕྱིར། །རྟ་མཆོག་སྔོན་པོ་རྒྱན་ལྡན་འདི། །རྒྱལ་ཆེན་འཁོར་དང་བཅས་
ལ་འབུལ། ཁྱེད་ཀྱི་ཐུགས་དམ་སྐོང་གྱུར་ཅིག །ནང་གི་རྟེན་རྫས་ཡིན་པའི་ཕྱིར། །འཁོར་
བཅས་བྲིས་སྐུ་མཚན་ལྡན་འདི། །རྒྱལ་ཆེན་འཁོར་དང་བཅས་ལ་འབུལ། ཁྱེད་ཀྱི་ཐུགས་
དམ་སྐོང་གྱུར་ཅིག །གསང་བའི་རྟེན་རྫས་ཡིན་པའི་ཕྱིར། །གྲི་སྙིང་འཁོར་ལོ་སྔགས་བཅས་
འདི། །རྒྱལ་ཆེན་འཁོར་དང་བཅས་ལ་འབུལ། ཁྱེད་ཀྱི་ཐུགས་དམ༴ ཁམས་གསུམ་དབང་དུ་
བསྡུ་བའི་ཕྱིར། །མདུང་དམར་དར་གྱིས་བརྒྱན་པ་འདི། རྒྱལ་ཆེན༴ ཁྱེད་ཀྱི་ཐུགས༴ འབོད་
པའི་དམ་རྫས་ཡིན་པའི་ཕྱིར༴ མདུའ་དར་དམར་པོ་སྔགས་ཅན་འདི། །རྒྱལ་ཆེན༴ ཁྱེད་ཀྱི༴ 
རྟག་ཏུ་མི་འབྲལ་འགྲོགས་པའི་ཕྱིར། །འདོད་དགུ་འབྱུང་བའི་རྟག་གཏོར་འདི། །རྒྱལ་ཆེན༴ །
ཁྱེད་ཀྱི་རྒྱུན་དུ་འཕྲིན་ལས་བཅོལ་བའི་ཕྱིར། །དམར་ནག་བཤོས་བུ་ཟུར་གསུམ་འདི། །
རྒྱལ་ཆེན༴ ཁྱེད་ཀྱི༴ ། །དགྱེས་པའི་དམ་རྫས་ཡིན་པའི་ཕྱིར། །ཛ་གད་ཕུད་ཀྱི་མཆོད་པ་འདི། །
རྒྱལ་ཆེན༴ ཁྱེད་ཀྱི༴ སྔོན་གྱི་ཐུགས་དམ་བསྐུལ་བའི་ཕྱིར། །བདུད་རྩི་སྨན་གྱི་རྒྱ་མཚོ་འདི། །
རྒྱལ་ཆེན༴ ཁྱེད་ཀྱི༴ དགྲ་བགེགས་རྩད་ནས་གཅོད་པའི་ཕྱིར། །རཀྟ་དམར་གྱི་ཨརྒྷཾ་འདི། །
རྒྱལ་ཆེན༴ ཁྱེད་ཀྱི༴ རྟག་ཏུ་དྲི་ལ་དགྱེས་པའི་ཕྱིར། །དྲི་ཞིམ་སྤོས་ཀྱི་དུད་པ་འདི། །རྒྱལ་
ཆེན༴ ཁྱེད་ཀྱི༴ གནོད་སྦྱིན་དགྱེས་པའི་དམ་རྫས་ནི། །སྣ་ཚོགས་ཤིང་འབྲས་དམ་པ་འདི།
རྒྱལ་ཆེན༴ ཁྱེད་ཀྱི་ཐུགས་དམ༴ གཞན་ཡང་མཆོད་རྫས་ནོར་སྣ་རྣམས། །མོ་བཙུན་གཡོག་
འཁོར་རྐང་འགྲོས་སོགས། །སྲིད་པ་གསུམ་ན་ཡོད་རྒུ་ཅོག །གཟུང་རྒྱུ་ཐམས་ཅད་འབུལ་གྱི་

བཞེས། །ཆོས་སྐྱོང་མགོན་པོའི༴ དེ་རིང་བདག་གི་མགོན་ལ་བྱོན། །རྒྱན་གྱི་གཏོར་མ་འདི་
བཞེས་ལ། དམ་ཉམས་དགྲ་བགེགས་རྡུལ་དུ་རློགས། །ཤིན་ཏུ་གདུང་བས་ཁྱོད་བསྐུལ་ན། །
མ་ཡེངས་ཆོས་སྐྱོང་ཐུགས་དམ་ཅན། །སྔོན་གྱི་དམ་ཚིག་རྗེས་དགོངས་ལ། རྫུ་འཕྲུལ་མཐུ་
ཡི་དངོས་གྲུབ་སྩོལ། །ཅེས་བསྐང་ངོ༌། །
དེ་ནས་དགྲ་ཆོས་སམ་འཕྲིན་ལས་བསྐུལ་བ་ནི། གོང་བཞིན། ཧཱུཾ་རི་རྒྱལ་ལྷུན་པོ་ཞེས་པ་ནས། བྱེ་བའི་དམག་
དང་བཅས། །དམག་དཔུང་བསྐྱེད་ལ་རུ་མཚོན་ཕྱོར། །ཐུ་བ་བརྫེས་ལ་ཕྲག་པ་ཕུད། །དགྲ་
བོའི་ཡུལ་དུ་དམག་སྣ་དྲོངས། །རྣལ་འབྱོར་བདག་ལ་དགྲ་བྱུང་ན། །ཆོས་ཅིག་རྒྱལ་པོ་དགྲ་
ལ་ཆོས། །ཆོས་ཅིག་ལྷ་ཆེན་དམག་ལ་ཆོས། །རྟགས་དང་མཚན་མ་ཁྱེར་ལ་ཤོག །འབྲུ་དྲུག་པ་ལ་
དབྱངས་ལན་གསུམ་བྱས་ནས། གཏོར་མ་དབུས་མ་ལ་སྨན་དང་རཀྟ་བྲན་ནོ། །
བྷྱོཿ མཐིང་ནག་གྲུ་གསུམ་འབར་བའི་ཤར་ཕྱོགས་ནས། །བདུད་མོ་གཤིན་རྗེ་མགོ་དགུ་
མ། །ཆིབས་སུ་མཛོ་མོ་རུ་ཡོན་ཆིབས། །གཤིན་རྗེ་ཁྲོས་པའི་མཐུ་མོ་ཆེ། །ན་བཟའ་དཀར་
ནག་འབར་བ་ལ། །ཕྱག་ན་དུང་གི་སྤུ་གྲི་ཐོགས། །དགྲ་བོའི་བཤན་མོ་བདུད་ཀྱི་མ། །བདུད་
མོ་གཤིན་རྗེ་མགོ་དགུ་ལས། །མགོ་གཅིག་བང་གི་ལྷ་ལ་རྒྱུག །མགོ་གཅིག་ཕུགས་ཀྱི་ནོར་ལ་
རྒྱུག །མགོ་གཅིག་འཆན་གྱི་བུ་ལ་རྒྱུག །མགོ་གཅིག་སྟེང་གི་ཕོ་ལ་རྒྱུག །མགོ་གཅིག་འོག་གི་
མོ་ལ་རྒྱུག །མགོ་གཅིག་ར་བའི་ཕྱུགས་ལ་རྒྱུག །མགོ་གཅིག་སྒོ་ཡི་ཁྱི་ལ་རྒྱུག །མགོ་གཅིག་
ཕྱི་ཡི་ཞིང་ལ་རྒྱུག །མགོ་གཅིག་སྲོག་གི་གཤེད་མ་གྱིས། །གཤེད་མས་འགུགས་ཤིང་ཆོ་ངེས་
ཐོབ། །བདུད་མོ་གཤིན་རྗེ་མགོ་དགུ་མ། །རྣལ་འབྱོར་བདག་ལ་དགྲ་བྱུང་གི །ཆོས་ཅིག་སྲིང་
མོ་དགྲ་ལ་ཆོས། །ཆོས་ཅིག་དམ་ཅན་དགྲ་ལ་ཆོས། །བདུད་མོ་གཤིན་རྗེ་མགོ་དགུ་མས། །
དམ་ཉམས་དགྲ་བོའི་ཙིཏྟ་ལ་མཱ་ར་ཡ་ན་ཛ་ཛཿབྷྱོཿབྷྱོཿ ཤར་གྱི་གཏོར་མ་ལ་སྨན་རཀ་བྲན་ནོ། །བྷྱོཿ
མཐིང་ནག་གྲུ་གསུམ་འབར་བའི་ལྷོ་ཕྱོགས་ནས། །བདུད་མོ་གཤིན་རྗེ་ལག་རིང་མ། །ཆིབས་

སུ་མ་ཧེ་བརྗིད་པ་ཆིབས། །རཀ་ཤ་ཁྲོས་པའི་སྙིང་ཟན་མ། །སྐུ་སྟོད་ཟངས་ཀྱི་གྱིམ་འབག་ལ། །
སྐུ་སྨད་ལྕགས་ཀྱི་ཤམ་ཐབས་ཅན། །ལག་སྟོང་བར་སྣང་ཉུལ་མཛད་མ། །ལག་པ་ལྔ་བརྒྱས་
དགྲ་བོ་འཛིན། །ལག་པ་ལྔ་བརྒྱས་དགྲ་བོ་གསོད། །དྲོངས་ཤིག་དགྲ་བོའི་མགུལ་ནས་དྲོངས། །
བདུད་མོ་གཤིན་རྗེ་ལག་རིང་མ། །རྣལ་འབྱོར་བདག་ལ་སོགས་འདིའི་སྔ་མ་དང་འདྲ། བྷྱོཿ གྲུ་
གསུམ་མཐིང་ནག་འབར་བའི་ནུབ་ཕྱོགས་ནས། །བདུད་མོ་གཤིན་རྗེ་ཕུང་ཁྲོལ་མ། །ཆིབས་
སུ་གཡག་གུ་ཚ་བ་ཆིབས། །ཤུ་ལ་ར་ཛ་དགྲ་བོའི་གཤེད། །མི་ལྤགས་རློན་པ་གོས་སུ་གྱོན། །
རྒྱུ་མའི་འཕྲེང་བ་ཐོད་དུ་བཅིངས། །དབུ་ལས་སྤྲུལ་པའི་གཤིན་རྗེ་ཁྲམ་ཐོགས་འགྱེད། །
གཡས་པ་ལྕགས་ཀྱི་ཟོར་བ་བསྣམས། །བསྟན་པ་བསྣུབ་པའི་མགོ་ལུས་ཁྲོལ། །གཡོན་པ་
ཟངས་ཀྱི་སྡེ་མོ་འབར། །དགྲ་བོའི་གློ་སྙིང་སྤར་གྱིས་འདེབས། །བདུད་མོ་གཤིན་རྗེ་ཕུང་ཁྲོལ་
མ། །རྣལ་འབྱོར་སོགས་གོང་བཞིན། བདུད་མོ་གཤིན་རྗེ་ཕུང་ཁྲོལ་མས། །དམ་ཉམས་དགྲ་བོ་ཆེ་
གེ་མོ། །བཾ་རིལ་རིལ་མཱ་ར་ཛ། གཏོར་མ་ནུབ་མ་ལ་སྨན་རཀ་བྲན་ནོ། །བྷྱོཿ གྲུ་གསུམ་མཐིང་ནག་འབར་
བའི་བྱང་ཕྱོགས་ནས། །བདུད་མོ་གཤིན་རྗེ་ལག་བརྒྱ་མ། །ཆིབས་སུ་རྐྱང་བུ་ཁ་དཀར་
ཆིབས། །སྐུ་ལ་དར་ནག་འཇོལ་བེར་གསོལ། །དམ་ཉམས་དགྲ་བོའི་སྙིང་འབྱིན་མ། །ཡཀྴ་
སེན་ཤ་མཐུ་མོ་ཆེ། །གཡས་པ་ལྔ་བཅུ་ཞགས་པ་ཐོགས། །གཡོན་པ་ལྔ་བཅུ་ཁྲམ་ཤིང་ཐོགས།
ཁྱོད་ནི་ཀླུ་ཡི་སྲིང་མོ་སྟེ། །དགྲ་བོ་ཀླུ་དང་གཉན་ལ་གཏོད། །བདུད་མོ་གཤིན་རྗེ་གསོད་བྱེད་
མ། །རྣལ་འབྱོར་བདག་ལ་སོགས་གོང་བཞིན། བདུད་མོ་ལག་བརྒྱ་མས་དམ་ཉམས་དགྲ་བོ་ཚལ་
པ་ཚལ་པ། སྙིང་ཁྲག་ལ་མཱ་ར་ཡ་རྦད་ཛ་ཛཿ འདི་མངོན་རྟོགས་དབང་བཙན་པར་བྱས་ཀྱི། དཔེ་རྙིང་མང་པོ་ན་
ནུབ་དང་བྱང་གོ་བརྗེས་པར་ཡང་འཇུག་གོ །ཧཱུཾ་རི་རྒྱལ་ལྷུན་པོའི་ཤར་ཕྱོགས་ན། །ཕོ་བྲང་ཆེན་པོ་སྤོས་
ངད་ལྡན། །རྒྱལ་པོ་ཆེན་པོ་ཡུལ་འཁོར་སྲུང༌། །སྐུ་མདོག་དཀར་པོ་བསེ་ཁྲབ་གསོལ། །གསེར་
གྱི་རྨོག་ཞུ་གྱེན་དུ་བརྫེས། །ཕྱག་ན་གཽའུ་རྒྱུད་མང་བསྣམས། ཁྱོད་ནི་དམག་དཔོན་ཆེན་པོ་སྟེ། །

དྲི་ཟ་འབུམ་གྱི་དམག་དང་བཅས། །དམག་དཔུང་བསྐྱེད་ལ་རུ་མཚོན་ཕྱོར། །ཐུ་བ་བརྫེས་
ལ་ཕྲག་པ་ཕུད། །དགྲ་བོའི་ཡུལ་དུ་ནས། ལྷ་ཆེན་དམག་ལ་ཆོས་ཀྱི་བར་གོང་གཙོ་བོའི་སྐབས་བཞིན།
རི་རྒྱལ་ལྷུན་པོའི་ལྷོ་ཕྱོགས་ན། །ཕོ་བྲང་ཆེན་པོ་ཆོས་ཀྱི་འཕགས། །རྒྱལ་པོ་ཆེན་པོའི་
འཕགས་སྐྱེས་པོ། །མ་ཧེ་བརྗིད་པའི༴ སྐུ་མདོག་སྔོན་པོ་བསེ་ཁྲབ་གསོལ། །གསེར་གྱི༴ ཕྱག་
ན་རལ་གྲི་འབར་བ་བསྣམས། ཁྱོད་ནི་དམག་དཔོན༴ གཤིན་རྗེ་འབུམ་གྱི༴ དམག་དཔུང་
བསྐྱེད་ལ༴ སོགས་གོང་བཞིན། རི་རྒྱལ་ལྷུན་པོའི་ནུབ་ཕྱོགས་ན། །ཕོ་བྲང་ཆེན་པོ་རྒྱ་མཚོ་གླིང༌། །
རྒྱལ་པོ་ཆེན་པོ་སྤྱན་མི་བཟང༌། །ཆུ་སྲིན་བསྣོལ་བའི༴ སྐུ་མདོག་དམར་པོ༴ གསེར་གྱི༴ ཕྱག་
ན་སྐུ་གདུང་འོད་འབར་བསྣམས། ཁྱོད་ནི༴ ཀླུ་བདུད་འབུམ༴ དམག་དཔུང་བསྐྱེད་སོགས་གོང་
བཞིན། རི་རྒྱལ་ལྷུན་པོའི་བྱང་ཕྱོགས་ན། །ཕོ་བྲང་ཆེན་པོ་ལྕང་ལོ་ཅན། །ལས་བྱེད་རྒྱལ་ཆེན་
རྣམ་ཐོས་སྲས། །སྐུ་མདོག་ལྗང་ནག༴ སེང་གེ་བརྗིད༴ གསེར་གྱི༴ ཕྱག་ན་དགྲ་འཇོམས་
དབྱུག་ཏོ་བསྣམས། ཁྱོད་ནི༴ གནོད་སྦྱིན་འབུམ༴ དམག་དཔུང་སོགས་གོང་བཞིན། ཨོཾ་བྷྲི་ཏ་རཥྚ་ཡཱ་
སྭཱཧཱ། ཨོཾ་བཻ་རུ་ཌྷ་ཀ་ཡ་སྭཱཧཱ། ཨོཾ་བཻ་རུ་པཀྵ་ཡ་སྭཱ་ཧཱ། ཨོཾ་བཻ་ཤྲཱ་བ་ཎ་ཡ་སྭཱཧཱ། ཞེས་ཕྱོགས་བཞིའི་
གཏོར་མ་ལ་སྔར་བཞིན་སྨན་རཀ་སྒྲེང་ངོ༌། །སྲས་མཆོག་དམ་པའི་རཱ་ཧུ་ལ། །འཇིག་རྟེན་དྲེགས་པའི་མཆེ་
བ་ཅན། །གསོད་པའི་ལས་ལ་རབ་ཏུ་བརྩོན། །ཕྱོགས་མཚམས་སྐྱིན་ཐང་འཁོར་ལོ་ཅན། །
བདག་གོ་དགྲ་བོ་དབང་དུ་བསྡུས། །དམ་ཉམས་རྣམས་ལ་ཅོག་འགྱེལ་ཐོང༌། །བཅོལ་བའི་
ལས་ལ་མཐུ་མ་ཆུང༌། །གནོད་སྦྱིན་དྷ་ན་སྲོག་གི་གཤེད། །དྲེགས་པ་ཆེན་པོ་རྩ་རྒྱུད་འདྲེན། །
སྐུ་མདོག་གསེར་ནག་འབར་བ་ལ། །ལག་ན་མཚོན་ཆའི་ཆར་པ་འབེབས། །གང་ནས་གང་
དུ་རྦད་ཙམ་ན། །དགྲ་བོའི་སྲོག་རྩ་དྲོངས་ལས་ཤོག །བཅོལ་བའི༴ གནོད་སྦྱིན་ཀ་ལ་སྲོག་གི་
གཤེད། །བདུད་འདུལ་ནག་པོ་མཆེ་བ་ཅན། །ལག་ན་བེ་ཅོན་མེ་འབར་ཐོགས། །དགྲ་བོའི་
སྲོག་རྩ་ཆོད་ལས་ཤོག །བཅོལ་བའི༴ བདུད་འདུལ་ཆེན་པོ་ཀུ་བེ་ར། །ལག་ན་རལ་གྲི་ཕུར་

བུ་ཐོགས། །འདུལ་ནི་བསྟན་པ་འཇིག་པ་འདུལ། །དགྲ་བོའི་མི་ཕྱུགས་ཕྱགས་མས་ཐོབ། །
བཅོལ་བའི༴ དེ་ཡི་བཀའ་དཔུང་གཤེད་དོ་བཞི། །དྲེགས་པ་བུམ་རྣ་བ་དན་འཕྱར། །བསྟན་
པ་འཇིག་པའི་སྙིང་ནས་དྲོངས། །དྲེགས་པ་དུང་རྣ་རྩེ་གསུམ་ཐོགས། །བསྟན་པ་བཤིག་པའི་
སྙིང་ལ་རྒྱོབ། །དྲེགས་པ་དྲིལ་རྣ་དབྱུག་ཐོ་འཛིན། །བསྟན་པ་བཤིགས་པའི་མགོ་ལུས་ཆོམ། །
གནོད་བྱེད་ཁ་ཕུང་ཐལ་བར་རློག །དྲེགས་པ་དགྲ་འདུལ་རྣ་བོ་ཆེ། །ལག་ན་མདུང་དམར་
ཟངས་སེ་ཟངས༌། །བསྟན་པ་འཇིག་པའི་དམག་ཚོགས་ཆོམ། །དྲེགས་པ་ཁ་བགྲད་དགྲ་
བགེགས་འདུལ། །བདག་གི་དགྲ་བོ་རྡུལ་དུ་རློགས། །དུན་དུན་རྨུགས་སོགས་ཀྱི་དྲག་སྔགས་བརྗོད་
དོ། །ཧཱུཾ་སྲིན་པོ་ཡ་མ་རཱ་ཛའི་སྐུ། །སྨུག་ནག་བེ་ཅོན་འཁོར་ལོ་བསྣམས། །དམ་ཉམས་དགྲ་བོའི་
གཤེད་མ་མཛོད། །སྨྱོས་ཤིག་ཡ་མ་མེ་ད་ཀྵེ། །གཤིན་རྗེ་མྱོས་བྱེད་འབར་བའི་སྐུ། །སེར་ནག་
བེ་ཅོན་འཁོར་ལོ་བསྣམས། །དམ་ཉམས༴ དཀྲུགས་ཤིག༴ བདུད་པོ་ཨརྱ་དམར་པོའི་སྐུ། །
དམར་ནག༴ དམ་ཉམས༴ རྡུངས་ཤིག༴ གནོད་སྦྱིན་རལ་པ་ཚར་དགུ་ནི། །ལྗང་ནག༴ དམ་
ཉམས༴ སོང་ཞིག༴ དགྲ་བོ་མཱ་ར་ཡ་ཧཱུཾ་ཕཊ། ཉི་ཟླ་སྤ་ར་ཡ། དམག་དཔོན་ཆེན་པོ་ཤ་ཏ་ཡ། །
བིཥྚ་རཱ་ཛ་བཻ་མཱ་ར་ཐང་ཐང་བྷྱོཿ དགྲ་བོ་མཱ་ར་ཡ་རྦད་ཅེས་དྲག་ཏུ་བཟླས། གཞན་ཡང་བཀའ་ཉན་
ཕོ་ཉའི་ཚོགས། །ཤར་གྱི་ཕྱོགས་ནས་བསྐུལ་བ་ནི། །སོག་པོ་ལྕགས་ཀྱི་སྨ་ར་ཅན། །ཆིབས་
སུ་ཆུ་རྟ་སྔོན་པོ་ཆིབས། །ཕྱག་ན་གཅོད་བྱེད་རལ་གྲི་བསྣམས། །དམ་ཉམས་སྒྲོལ་བའི་དུས་
ལ་བབ། །ལྷོ་ཡི་ཕྱོགས་ནས་བསྐུལ་བ་ནི། །གནོད་སྦྱིན་ཟངས་མའི་འབེ་སློག་ཅན། །ཆིབས་
སུ་བཙན་རྟ་དམར་པོ་ཆིབས། །རབ་ཏུ་ཁྲོས་ནས་མདའ་གཞུ་འགེངས། །དམ་ཉམས༴ ནུབ་ཀྱི་
ཕྱོགས་ནས་བསྐུལ་བ་ནི། །བདུད་པོ་དར་ནག་གཡང་གཞི་ཅན། །ཆིབས་སུ་བདུད་རྟ་ནག་པོ་
ཆིབས། །ཕྱག་ན་དར་ནག་རུ་མཚོན་འཕྱར། །དམ་ཉམས༴ བྱང་གི་ཕྱོགས་ནས་བསྐུལ་བ་ནི། །
སྐྱེས་བུ་འོབ་ཀྱི་འགྱིང་གཞུ་ཅན། །ཆིབས་སུ་རྒྱལ་རྟ་དཀར་པོ་ཆིབས། །ཕྱག་ན་དར་དཀར་

གཡབ་མོ་འདེབས། །དམ་ཉམས་དགྲ་བོ་སྒྲོལ་ལ་ཤོག །ཨོཾ་བཻ་ཤྲཱ་མ་ཎ་ཏྲི་ས་ར་པྲ་ཡ་ཧཱུཾ་འབོར་
བ་འབོར་བ་ཧཱུཾ་ཧཱུཾ་ཕཊ། དགྲ་བོའི་སྲོག་ལ་བྷྱོ་བྷྱོཿ དྲག་ཏུ་བསྐུལ། ཕྱག་རྒྱ་བདུད་འདུལ་བཀའ་
ཉན་ནི། །དམ་ཅན་ཕྱོགས་བཞིའི་དགྲ་འདུལ་མ། །ལྕགས་ཀྱུ་འབར་བས་སྙིང་ནས་དྲོངས། །
ཞགས་པ་འབར་བས་གནས་ནས་ཁུག །ལྕགས་སྒྲོག་འབར་བས་ཡན་ལག་སྡོམས། །དྲིལ་
བུ་འབར་བས་རྡུལ་དུ་རློགས། །གཞན་ཡང་ཕོ་ཉ་དམ་ཅན་ནི། །སྡེ་བརྒྱད་ནམ་མཁའ་གང་བ་
རྣམས། །གནོད་སྦྱིན་རྒྱལ་པོའི་བཀའ་བྱུང་གི །བདག་གིས་བཅོལ་བའི་ལས་མཛོད་ཅིག །ཅེས་
བསྐུལ་ལོ། །དེ་ནས་ཚོགས་ཀྱི་བྱ་བ་ནི། གསང་སྔགས་རྙིང་མའི་ལུགས་ནི། ཚོགས་དང་པོ་མཆོད་པ། གཉིས་པ་བཤགས་པ།
གསུམ་པ་སྒྲལ་མཆོད་དེ། ཚོགས་ཕུད་རིམ་པ་གསུམ་གྱི་ཆོ་ག་ཡིག་རྙིང་རྣམས་ལས་མང་དུ་འབྱུང་མོད་ཀྱི། རེ་ཞིག་བཞག་ལ།
ཕུད་མདོར་བསྡུས་དོན་ཚང་ཙམ་དུ་བྱས་ན། ཕུད་བཤམས། བསངས་སྦྱངས། ཧཱུཾ་རྡོ་རྗེ་ལྟ་བུའི་ཏིང་འཛིན་གྱིས། །
ཆོས་ཀུན་སྒྱུ་མར་རིག་པས་ན། །རཾ་ལས་ཡེ་ཤེས་མེ་སྤྲོས་ཏེ། །དངོས་དང་དངོས་མེད་བག་
ཆགས་བསྲེགས།རཾ་གཞན་དང་འདྲ་བ་ལས། ཡཾ་ལས་ཡེ་ཤེས་རླུང༌། བག་ཆགས་གཏོར། ཡཾ། བཾ་
ལས་ཡེ་ཤེས་ཆུ། བག་ཆགས་བཀྲུས། བཾ། ཨོཾ་མཧཱ་བ་ལིཾ་སོགས་དང་ནམ་མཁའ་མཛོད་ཀྱི་སྔགས་རྒྱ་ལན་
གསུམ་གསུམ་གྱིས་བྱིན་གྱིས་བརླབས། བླ་མེད་མཆོག་གི་མཆོད་པ་དམ་པ་འདི། །ཡེ་ཤེས་ལྔ་ཡི་འོད་
ཟེར་རྣམ་པར་འཕྲོ། །འདོད་པའི་ཡོན་ཏན་ལྔ་ཡིས་རབ་བརྒྱན་ཏེ། །དམ་ཚིག་གསང་བའི་
མཆོད་པར་བཞེས་སུ་གསོལ། །ན་མཿསརྦ་བཛྲ་པཱུ་ཛ་སྭ་བྷཱ་བ་ཨཱཏྨ་ཀོ྅ཧཾ། ཟླ་བ་ལ་སོགས་
སྙིང་པོ་ཅན། །མངར་བ་ལ་སོགས་རོ་མཆོག་གསོལ། །མེ་ཏོག་ལ་སོགས་ཙན་དན་དྲི། །བཟང་
དགུ་འབུལ་ལོ་བཞེས་སུ་གསོལ། །མི་མོ་ལ་སོགས་རེག་བྱའི་མཆོག །བྱིན་གྱིས་རློབས་ཤིག་
རྣལ་འབྱོར་མ། །སྒྲུབ་པའི་རྫས་འདི་ཐམས་ཅད་ལ། །ཧཱུཾ་དང་ཕཊ་ཀྱིས་ལྡན་པར་མཛོད། །ཨོཾ་
རུ་པ། ཤཔྟ། གནྡྷ། ར་ས། སྤཪྴ། རཀྟ། ཨ་མྲྀ་ཏ་ག་ཎ་པཱུ་ཛ་ས་མ་ཡ་སྭཱཧཱ། ཚེ་རབས་ཐོག་མ་
མེད་པ་ཚུན་ཆད་ནས། །ད་ལྟ་ཚེ་ལུས་འདི་བསྐྱེད་ཕན་ཆད་དུ། །ལུས་ངག་ཡིད་ཀྱི་ཉེས་ལྟུང་

སྡིག་པའི་ཚོགས། །ནོངས་ཤིང་འགལ་འཁྲུལ་ཐམས་ཅད་བཟོད་པར་གསོལ། །སྐུའི་ཉམས་
ཆགས་ཚོགས་ཀྱིས་བསྐང༌། །གསུང་གི་ཉམས་ཆགས་ཚོགས་ཀྱིས་བསྐང༌། །ཐུགས་ཀྱི་ཉམས་
ཆགས་ཚོགས་ཀྱིས་བསྐང༌། །སྐོང་གྱུར་དབང་དང་དངོས་གྲུབ་སྩོལ། །ཚོགས་ཆ་གསུམ་པ་བསྒྲུབ་བྱའི་
གཟུགས་སུ་བྱ་བའམ་མོས་ཏེ། རང་གི་སྙིང་ག་ནས་འོད་ཟེར་འཕྲོས། གནོད་བྱེད་དགྲ་བགེགས་ལོག་
འདྲེན་ཐམས་ཅད་སྐད་ཅིག་ཉིད་ལ་གནས་འདིར་བཀུག་སྟེ་ཚོགས་གཏོར་ལ་ཐིམ་པར་གྱུར།
ཧཱུཾ་བཻ་ཏྲཀ་རཀྴ་བྷྱོཿགནོད་བྱེད་དགྲ་བགེགས་ཐམས་ཅད་ཧྲཱིཿཨ་ཀཪྵ་ཡ་ཛཿ ལན་མང་དུ་བརྗོད། ཨོཾ་
བཻ་ཏྲཀ་རཀྴ་བྷྱོཿ བྱང་གི་ཕྱོགས་ནས་བསྐུལ་བ་ནི། །དཔལ་ལྡན་རྒྱལ་པོ་རྣམ་ཐོས་སྲས། །
གནོད་སྦྱིན་དྲག་པོ་སྤྲུལ་པར་འགྱེད། །དྲག་པོའི་འཕྲིན་ལས་མཛད་པའི་ཕྱིར། །དགྲ་
བགེགས་ཁུག་ལ་སྒྲོལ་བར་མཛོད། །དེ་ཡི་བཀའ་ཉན་ཕོ་ཉ་ནི། །གནོད་སྦྱིན་འབྱུང་པོ་ཁ་ཊྭཱཾ་
ཁ། །དེ་ཡི་ཡང་སྤྲུལ་ཕོ་ཉ་ནི། །གནོད་སྦྱིན་ལྕགས་ཀྱི་ལྡེ་ཀུ་ཅན། །ལས་ངན་དགྲ་བགེགས་
འདུལ་བའི་ཕྱིར། །བྱང་གི་ཕྱོགས་ནས་ལས་མཛོད་ཅིག །ཧཱུཾ་བཻ་ཏྲཀ་རཀྴ་བྷྱོཿསརྦ་བིགྷྣཱན་ཤཱ་
ཏྲུན་ཀཱི་ལི་ཀཱི་ལ་ཡ་ཧཱུཾ་ཕཊ། ལན་གསུམ་གྱིས་བསྒྲལ་བར་བསམ། ཤཱ་ཏྲུན་མཱ་ར་ཡ་ཧཱུཾ་ཕཊ། ཅེས་དུམ་བུར་
གཏུབས་ཏེ་སྤུངས། ན་མོ་དུས་གསུམ་བདེ་གཤེགས་ཞལ་དུ་བསྟབ་པོ་ཁ་རཾ་ཁཱ་ཧི། དེ་བཞིན་དུ།
བཅོམ་ལྡན་ཕྱག་ན་རྡོ་རྗེའི་ཞལ་དུ༴ ཡེ་ཤེས་དཀྱིལ་འཁོར་ལྷ་ཚོགས་ཞལ་དུ༴ །ཆོས་སྐྱོང་
རྒྱལ་པོ་རྣམ་ཐོས་སྲས་ཀྱི་ཞལ་དུ༴ སྲིང་མོ་གསོད་བྱེད་བཞིའི་ཞལ་དུ༴ ཐུགས་སྤྲུལ་རྒྱལ་པོ་
བཞིའི་ཞལ་དུ༴ གནོད་སྦྱིན་གཤིན་རྗེ་སྲིན་པོའི་ཞལ་དུ༴ ཕྱོགས་སྐྱོང་ལྷ་སྲིན་སྡེ་བརྒྱད་ཞལ་
དུ༴ སྙིང་པོ་གཉིས་ཀྱི་མཐར། ཨེ་དཾ་བཱ་ལིཾ་ཏ་ཁ་ཁ་ཁཱ་ཧི་ཁཱ་ཧི། མཧཱ་པཉྩ་ཨ་མྲྀ་ཏ་ལ་ཁཱ་ཧི། མཧཱ་རཀྟ་
ལ་ཁཱ་ཧི། མཧཱ་མཾ་ས་ལ་ཁཱ་ཧི། མཧཱ་གོ་རོ་ཙ་ན་ལ་ཁཱ་ཧི། སརྦ་པཱུ་ཛ་ས་མ་ཡེ་ཧཱུཾ། ཞེས་ལན་བདུན་
གྱིས་ཚོགས་གཏོར་ལྷན་ཅིག་ཏུ་བསྔོ། ཨ་ཀཱ་རོ་ལན་གསུམ་མམ་བདུན་སོགས་ཀྱིས་ཀྱང་གཙོ་འཁོར་ཐམས་ཅད་ལ་འཕུལ།
ཨརྒྷཾ་སོགས་ཀྱིས་མཆོད། རྣལ་འབྱོར་བདག་ཅག་འཁོར་བཅས་ལ་སོགས་ཀྱིས་འདོད་དོན་གསོལ་བ་བཏབ།

བཟླས་པ་ཅུང་ཟད་བྱའོ། །རང་གི་སྙིང་ག་ནས་འོད་ཟེར་འཕྲོས། ལས་བྱེད་གནོད་སྦྱིན་མདུང་དམར་
ཅན་སྐུ་མདོག་དམར་པོ། ཕོ་ཉ་དྲག་གཏུམ་གྱི་གཟུགས་གོ་ཆས་ཅན། མདུང་དམར་དང་སྐུ་
གདུང་བསྣམས་པ། འཁོར་ལས་བྱེད་བཤན་པའི་ཚོགས་དང་བཅས་པ་བཛྲ་ས་མཱ་ཛཿ ཨརྒྷཾ་
ནས། ཤཔྟའི་བར་གྱིས་མཆོད། སྲོག་དང་དབུགས་ལ་དབང་བྱེད་པ། །གཤིན་རྗེའི་རྒྱལ་པོ་མ་རུ་ཙེ། །
ཕྱག་ན་རྡོ་རྗེའི་བཀའ་ཉན་མཆོག །མཐུ་སྟོབས་བསམ་མི་ཁྱབ་ལ་བསྟོད། །སྒྲོལ་གྱིང་ཤཾ་ཤཾ་
རྩེད་རྩེད་ཤ་ཤ་ར་ཛ་མ་ནི་གྱིང་ཀ་ར་ཀྲ་ཀྲ་ཡཾ་ཡཾ་ཤོག་ཤོག་བསྡུས་བསྡུས་ཁྱེར་ཐུང་ཁྱེར་ཐུང་
གྱིང་རཱ་ཛ་མ་ནི་བྷྱོཿ ཞེས་སྲོག་སྔགས་མང་དུ་བཟླས་ལ། སྔགས་དེ་ཉིད་ཀྱི་མཐར། ཨེ་དཾ་བ་ལིཾ་ཏ་སོགས་གོང་བཞིན་
སྦྱར་ལ་གཏོར་མ་ཕུལ། གཏུམ་པོ་ཡཾ་ཡཾ་སྒྲོལ་གྱིང་ཡཾ་ཡཾ་མ་རུ་ཙེ་ལས་ལ་ཡཾ་ཡཾ། ཞེས་པའི་རྦད་སྔགས་ཅུང་
ཟད་བཟླས་ལ། རཀ་ཕུད་ཀྱིས་གཏོར་ཞིང༌། ཧཱུཾ་བར་སྣང་ཁམས་ཀྱི་གྱིང་རྒོད་ཀུ་བེ་ར། །སྐུ་མདོག་དམར་
ནག་ཁྲག་རུལ་བཾ་གྱི་མདོག །བ་སྤུ་སེར་ནག་ཚ་ཚ་སྔོ་དམར་འཁྱུག །ཁ་རླངས་སྔོ་དམར་ནད་
ཀྱི་རླངས་པ་འཐོལ། །ཀེང་རུས་མཆེ་གཙིགས་ཁྲག་གི་ཁ་ཕྲུ་འདེབས། །དུག་སྦྲུལ་ནག་པོས་
རལ་པ་ཐོད་དུ་བཅིངས། །རུས་སྦལ་ནག་པོའི་གཡང་གཞི་ཞྭ་རུ་གསོལ། །ཐོད་འཕྲེང་བདུད་
ཀྱི་གཡང་གཞི་ཕྲག་ལ་བཀལ། །གཡས་ན་མི་མགོའི་རྔ་བརྡུང་དི་རི་རི། །གཡོན་ན་མི་རྐང་
གླིང་བུ་ཀྱུ་རུ་རུ། །སེང་གེ་ཆིབས་ནས་དམ་ཉམས་ཁྲག་རྗེས་གཅོད། །ཉམས་པའི་ལུས་སྲོག་
ཕྲོལ་ཅིག་མཱ་ར་ཡ། །གྱིང་རྒོད་ཀུ་བེ་ར་ཡི་དུས་ལ་བབ། །རྡོ་རྗེ་རྣམ་ཐོས་སྲས་ཀྱི་དུས་ལ་བབ། །
ཅེས་བརྗོད། ཏྲིང་ཏྲིང་ར་ཛ་མ་ནི་སྙིང་ཤད་ཤད་ཧང་ཧང་མཱ་ར་ཡ་ནི་དུ་ཛ་དགྲ་བོའི་སྲོག་རྩ་ལ་མཱ་
ར་ཡ་དུ་ཛཿ ཞེས་དྲག་ཏུ་བསྐུལ་ལོ། །འདིའི་དྲག་གཏོར་གྱི་ཆོ་གའི་ཡན་ལག་ཏུ། ཚོགས་ཕུད་ཀྱི་བསྒྲལ་མཆོད་མ་གཏོགས།
ལིང་སྒྲོལ་གྱི་གསལ་ཁ་མེད་པས། ཆོ་གའི་ཡན་ལག་ཏུ་མེད་མི་རུང་མ་ཡིན་ལ། སྤྲོས་པ་ལ་དགའ་ན་སྐབས་འདིར་བྱེད་ལ། དེ་
བཞིན་དུ་གསེར་སྐྱེམས་དང༌། སྒོ་དབྱེ་འཕྲང་སོལ་སོགས་སྤྲོས་པ་བྱེད་ནའང་འདིར་བྱེད། སྤྱི་དང་འདྲའོ། །དེ་ནས་དྲག་གཏོར་
གཉིས་དགྲ་ཕྱོགས་སུ་སྤགས་ཏེ། བྷྱོཿ སྲིད་པའི་ལྷ་འདྲེས་དཔང་མཛོད་ཅིག །ངས་ནི་མ་ཉེས་མ་ཡོའོ།  །

ལས་ངན་སྲིད་པའི་དགྲ་བོ་འདི། །ཆོས་ལ་བར་གཅོད་བྱེད་དུ་བྱུང༌། །བདུད་མོ་མིང་སྲིང་
རྒྱལ་མོ་བཞི། ཁྲོས་པས་སྤྲུལ་པའི་ཚོགས་དང་བཅས། །བཞེངས་ཤིག་ཕོ་ཉ་དབྱིངས་ནས་
བཞེངས། །སྐྱོད་ཅིག་ཆིབས་ལ་མྱུར་དུ་སྐྱོད། །སྲོག་ཟན་ཆེན་པོ་ད་སྐྱོད་ཅིག །ཤར་ནས་
དཀར་མོའི་ཚོགས་རྣམས་སྐྱོད། །ལྷོ་ནས་སེར་མོའི་ཚོགས་རྣམས་སྐྱོད། །ནུབ་ནས་དམར་
མོའི་ཚོགས་རྣམས་སྐྱོད། །བྱང་ནས་ལྗང་མོའི་ཚོགས་རྣམས་སྐྱོད། །སྤྲུལ་པ་ནག་མོའི་ཚོགས་
རྣམས་སྐྱོད། །ཡང་སྤྲུལ་མི་བཟད་ཚོགས་རྣམས་སྐྱོད། །མ་ཐོགས་མྱུར་དུ་ལས་མཛོད་ཅིག།
བདག་གི་དགྲ་བོ་ལས་ངན་འདིའི། །ཙིཏྟ་ཕྱུང་ལ་ཁྱེར་ལས་ཤོག །བྱམས་སྡུག་གཉེན་དང་
མྱུར་དུ་ཕྲོལ། །རྟེན་པ་རྒྱ་མཚོའི་མཐའ་ལ་སྐྱོད། །ཡུལ་ས་བསྐོར་ནས་འགངས་སུ་ཆོད། །སྨྱོ་
འབོག་ཐོང་ཞིག་ཙིཏྟ་དཀྲུགས། །འོ་དོད་མཆི་བཤལ་བྲང་ལག་རྡོབས། །ལྟས་ངན་ནད་
ཡམས་དགྲ་ལ་ཐོང༌། །མི་ནད་ཕྱུགས་ནད་རིམ་ནད་ཐོང༌། །དགྲ་བགེགས་མུན་ནག་སྲོས་དུས་
ལ། །ཐུགས་ཆེན་བླ་འབོད་འཁྱམས་སུ་ཆུག །མཚོན་ཆ་དུག་དང་ཚ་བའི་ནད། །རང་གིས་རང་
ལ་སྐུད་དུ་ཆུག །རྦད་པའི་ལས་ཆེན་ད་མཛོད་ཅིག །དུས་ལ་བབ་པོ་ས་མཱ་ཡ། ཧཱུཾ་བཻ་ཏྲཀ་རཀྴ་
བྷྱོཿ དགྲ་བོ་ཆེ་གེ་མོ་ལ་བྷྱོཿབྷྱོཿ ཞེས་པའི་མཐར། ལས་མཁན་མདུང་དམར་ཅན་གྱི་སྔགས་གསུམ་སྦྲེལ་ནས་བཟླ་
བཞིན་དུ། ལས་མཁན་གྱི་དྲག་གཏོར་འཕངས། དེའི་རྗེས་སུ་རྒྱལ་ཆེན་གྱི་དྲག་གཏོར་འཕེན། དེ་དག་གི་མཐར། ཟོར་སྣ་ཚོགས་
པ་འཕེན་རྒྱུ་ཡོད་ན་ཡང་འཕེན་ལ། ཧཱུཾ་བཻ་ཏྲཀ་རཀྴ་བྷྱོཿ པྲིག་པྲིག་ཆུམ་ཆུམ་ཧེར་ཧེར་རཀ་མོ་སྙིང་རྩ་ལ་
བྲེང་བྲེང་དུང་དུང་བྷྱོཿབྷྱོཿརཀ་ཤ་བྷྱོཿབྷྱོཿ ཞེས་གཡང་གཞི་གདབ་ཅིང་རལ་པ་སྤྲུག །དེ་ནས་སློབ་དཔོན་གྱིས་
རྟིང་མནན་ཏེ་འོངས་ལ། ནང་དུ་མཆོད་བསྟོད་རྒྱས་པར་བྱ་ཞིང་ཚོགས་ལ་ལོངས་སྤྱད། རྗེས་ཀྱི་ཆོ་ག་ནི་སྤྱི་དང་འདྲའོ། །བསྟོད་པ་
བསྡུས་པ་བྱེད་ན། ལྷ་ཚོགས་དབུགས་འབྱིན་ལྷ་མིན་འཇོམས་ལ་དཔའ། །མི་བཟད་བདུད་འདུལ་
ཆ་ལུགས་བསྟན་པ་སྐྱོང༌། །བྱང་ཕྱོགས་རྒྱལ་པོ་བདུད་རྒྱལ་རྣམ་ཐོས་སྲས། །འཁོར་བཅས་
སྤྲུལ་པ་ཡང་སྤྲུལ་ཚོགས་ལ་བསྟོད། །ནང་སྒྲུབ་ལ། བྱང་ཕྱོགས་རྒྱལ་པོ་རྣམ་ཐོས་སྲས། ཁམས་

གསུམ་དབང་དུ་བྱེད་པའི་ལྷ། །གསོད་བྱེད་གཤིན་རྗེའི་ཆ་བྱད་ཅན། །མདུང་དམར་འཛིན་ལ་
ཕྱག་འཚལ་བསྟོད། །ཅེས་བྱ་ཞིང་གཞན་ལའང་འདོན་པ་སྤོས་པས་རུང་ངོ༌། །འདིར་སྤྲོས་པ་ལ་དགའ་ན་ཟོར་འཕེན་པའི་
གནས་སུ་ཡང༌། གོང་དུ་བཤད་པའི་ལས་ལ་བསྐུལ་བ་དེ་དག་ཅི་རིགས་པ་སྔོན་དུ་བཏང་ནས། སྲིད་པའི་ལྷ་འདྲེ་དཔང་
མཛོད་ཅིག་སོགས་ཀྱིས་བཏང་ངོ༌། །གཏོར་མའི་ལག་ལེན་ཅུང་ཟད་ཙམ། ཡི་གེར་བྲིས་པའི་དགེ་བ་ལས། ཉོན་མོངས་དགྲ་
ཚོགས་ཀུན་བཅོམ་ནས། །ཐར་པའི་དགའ་སྟོན་འབྱེད་པར་ཤོག །དེ་ལྟར་ན་འདི་ནི་དྲག་ལས་སྤྱི་དྲིལ་དུ་བྱས་པ་ཡིན་ལ། གཙོ་བོ་
ནང་སྒྲུབ་ལ་མོས་ན་དཀྱུས་ལ། སྐུ་མདོག་དམར་པོ་མདུང་དང་ནེའུ་ལེ་འཛིན་པ་ཡིན་ཀྱང༌། དྲག་ལས་འབའ་ཞིག་ལ་མཆོད་རྟེན་
ནག་པོ་འཛིན་པར་བྱེད། འཁོར་ལོ་རྩིབས་བཞི་ནང་དུ་བྱས་ནས་སྲས་བཞི་འགོད། ཕྱི་མ་རྩིབས་བརྒྱད་ལ་ཕྱོགས་བཞིར་བདུད་མོ་
བཞི་དང༌། མཚམས་བཞིར་བློན་པོ་བཞི་བཀོད་ན་རུང༌། དྲག་ལས་ཁོ་ན་ལ་བློན་པོ་བཞིའི་ཕྱག་མཚན་ནེའུ་ལེ་རྣམས་ནད་རྐྱལ་དུ་
བསྒྱུར་བ་ཡིན་ནོ། །ཆོ་ག་གཞན་གོང་བཞིན་མངོན་རྟོགས་དང༌། རི་རྒྱལ་ལྷུན་པོ་མ་ལ་འདོན་པ་བསྒྱུར། དགྲ་ཆོས་ཀྱི་སྔོན་ལ་
བསྟོད་པ་དམག་ཆས་མ་འདི་གྱེར་རོ། །རྒྱལ་ཆེན་རྣམ་སྲས་མདུང་དམར་ཅན། །ཆིབས་སུ་སྔོན་པོ་རྒབ་
ནག་ཆིབས། །རོལ་དུ་ངང་པ་ཕུམ་དམར་རོལ། །སེང་གེ་རྔམ་པ་ཕོ་ཉར་འགྱེད། །སྔ་ལོང་
གཡས་ནས་སྲས་ཀྱི་ཚོགས་རྣམས་གཤེགས། །ཕྱི་ལོང་གཡོན་ནས་བཙུན་མོའི་ཚོགས་རྣམས་
གཤེགས། །དབུས་ནས་རྒྱལ་ཆེན་གཙོ་བོ་བཞེངས་པ་ནི། །རིན་ཆེན་རྒྱན་དང་བསེ་ཁྲབ་ཁྲ་བོ་
གསོལ། །ཕྱག་ན་བསེ་མདུང་དམར་པོ་བསྣམས། །དབུ་ལ་བསེ་ཡི་རྨོག་ཞུ་གསོལ། །ཞབས་
ལ་བསེ་ཡི་གོ་ཁྲབ་མནབས། །བསེ་ཡི་རྨོག་ཞུ་ཆེན་པོ་ལ། །རྒོད་ཀྱི་དང་རུ་ལྡེམས་སེ་ལྡེམས། །
དར་དམར་ཅོད་པན་པུ་རུ་རུ། །བསེ་ཁྲབ་དེ་ནི་སིལ་ལི་ལི། །གཡུ་མཐུར་དེ་ནི་ཁྱུགས་སེ་
ཁྱུགས། །རྟ་དམག་ཚོགས་ཀྱིས་ས་གཞི་གང༌། །གནོད་སྦྱིན་ཚོགས་ཀྱིས་བར་སྣང་གང༌། །རུ་
མཚོན་དམར་པོས་ནམ་མཁའ་གང༌། །མགོན་པོ་དམག་ལ་ཆས་ཙམ་ན། །ས་གཞི་རི་རབ་
འདར་ཞིང་གཡོ། །དགྲ་བོའི་ཡུལ་མཁར་རྨངས་ནས་ཞིག །འདིར་གཤེགས་རྒྱན་གྱིས་གཏོར་
མ་བཞེས། །རྣལ་འབྱོར་བཅོལ་བའི་འཕྲིན་ལས་མཛོད། །ཅེས་པའོ། །རྣམ་ཐོས་སྲས་བཀའ་གཏེར་གྱི་ཆོས་

སྐོར་རྣམས། གཡེར་བོ་ཇོ་སྟོན་ལས་བརྒྱུད་ནས་རིམ་པས་སོ་སོར་གྱེས་པའི་ལུགས་སྲོལ་མང་པོ་བྱུང་བ་ལས། ཁྲོ་ལོ་ནས་བརྒྱུད་
པ་དང༌། སྦལ་ཏི་དགྲ་བཅོམ་པས་བརྒྱུད་པ་གཉིས་པོ་འདི་ངོ་མཚར་ཆེ་བར་བྱེད། གཉིས་ཀ་ལ་བཀའ་གཏེར་གྱི་མན་ངག་ཐམས་
ཅད་བཞུགས་མོད་ཀྱང༌། མངོན་སྤྱོད་དྲག་པོའི་སྐབས་ཁྲོ་ལོ་ཕྱོགས་རྣམས་གསར་མ་དྲག་བྱེད་ལ་གཙོ་བོར་མཛད། སྦལ་ཏི་
ཕྱོགས་རྣམས་གསང་སྒྲུབ་རྙིང་མ་འདི་ཁོ་ན་ལ་གཙོ་བོར་མཛད་པ་འདུག །ཡང་ཁ་སྐད་དུ། རྣམ་སྲས་ལ་ཞི་བ་གསར་མ་ཟབ།
དྲག་པོ་རྙིང་མ་ཟབ་ཀྱང་ཟེར་བ་ལྟར། དྲག་བྱེད་ལས་རྟ་སྔོན་ཅན་འདི་ལས་མྱུར་བར་གྲགས། གསང་སྒྲུབ་འདི་ལའང་གཤིན་རྗེ་
ཁྲམ་ཐོགས་ཀྱི་རྒྱུད་སོགས་སྣུབས་ཆེན་སངས་རྒྱས་ཡེ་ཤེས་ཀྱི་སྐབས་སུ་བྱུང་བའི་བཀའ་མ་ལ། སྐུ་མདོག་ནག་པོ་འདི་བྱུང་བ་
ཡིན། གཉལ་བ་ཉི་ཤེའི་གཏོར་མ་ལ་གཞན་འདྲ་བ་ལས་སྐུ་མདོག་དམར་པོར་བྱེད་དེ། སྤྱིར་གཉལ་བའི་གཏེར་མའི་སྐོར་ལ། ཕྱི་
ལྷ་ལྟར་སྒྲུབ་པ། ནང་མ་མོ་ལྟར་སྒྲུབ་པ། གསང་བ་གཤིན་རྗེ་ལྟར་སྒྲུབ་པ། ཡང་གསང་མཁའ་འགྲོ་ལྟར་སྒྲུབ་པ་ཞེས་ཁ་སྐད་དུ་
གྲགས་འདུག དང་པོ་ནི་སེར་ཆེན་སྤྲིན་གསེབ་མའི་སྐོར་ཡིན། གཉིས་པ་དམར་པོ་བདུད་མོ་བཞི་སྐོར་ལ་ངོས་འཛིན། གསུམ་པ་
མདུང་དམར་ཅན་གྱི་རྩ་བའི་སྒྲུབ་པ་རྟ་སྔོན་མ་ཡིན་ཟེར། བཞི་པ་ནི་ཕྱག་མཚན་བཞི་པར་གྲགས་པར་ཡིན་ཞེས་འདོད། འོན་ཀྱང་
མདུང་དམར་རྟ་སྔོན་ཅན་ནང་སྒྲུབ་དང༌། གཤིན་རྗེ་མོ་བཞི་སྐོར་འདི་གསང་སྒྲུབ་ཡིན་པར་ངེས་ཤིང༌། རྩ་བའི་སྒྲུབ་པ་ལ་གཤིན་
རྗེ་ལྟར་སྒྲུབ་པ་ཟེར་བ་ནི་ཁ་སྐད་བླ་ཐབས་སུ་བསྣན་པ་ཙམ་ཡིན། གཤིན་རྗེ་ལྟར་སྒྲུབ་པ་དངོས་དེ་རང་མྱོས་བྱེད་འབར་བ་
སོགས་གཤེད་པོ་བཞི་སྐོར་རང་ལ་ཟེར་བ་ཡིན། སྤྱི་དྲིལ་དུ་མི་བྱེད་པར་རྐྱང་པའི་ལུགས་སུ་སྒྲུབ་ན། རྩ་སྒྲུབ་ལ་སྲས་བཞི། བློན་
པོ་བཞི། སྒོ་མ་བཞི་སྟེ་གཙོ་འཁོར་བཅུ་གསུམ་དང༌། གསང་སྒྲུབ་མ་མོ་བཞི་སྐོར་འདི་ལ། མ་མོ་བཞི་དང༌། རྒྱལ་ཆེན་བཞིས་ཆོག།
གཤིན་རྗེ་བཞི་སྐོར་དང༌། སྲིན་པོ་བཞི་སྐོར་ཡང༌། སྒྲུབ་ཐབས་ལོགས་སུ་ཡོད་པ་བཞིན་ལྷ་ལྔ་པ་ཁོ་ན་ཡིན་ནོ། །ལས་མཁན་
མདུང་དམར་ནི། སེར་ཆེན་གྱི་ལས་མཁན་དུ་བཤད་པ་གཅིག་ཡོད་ནའང་སྒྲུབ་ཐབས་འདྲ་མིན་ཡོད། འདི་དྲག་པོའི་སྐོར་དུ་
གཏོགས་པའོ། །དེ་ལྟར་ན་རྣམ་སྲས་དྲག་གཏོར་གྱི་ཆོ་གའི་ངག་འདོན་མདོ་ཙམ་ཡིད་ཡང༌། རྒྱལ་ཁམས་པ་ཏཱ་ར་ནཱ་ཐས་བར་
སྐབས་སུ་སྦྱར་བའོ།། །།གཅིག་ཞུས།
༄༅། །དཔལ་ལྷ་མོ་རྡོ་རྗེ་རབ་བརྟན་མའི་བསྐང་བ་

ཉེར་མཁོ་བཞུགས།
༄༅། །ཨོཾ་སྭཱ་སྟི། རྡོ་རྗེ་རབ་བརྟན་མའི་བསྐང་བ་བྱེད་པར་འདོད་ན། རྟེན་དགྲམ། ལྔ་ཚར་དང་མཆོད་པ་བཤམ།
བསྐང་གཏོར་ནི་དཔལ་གཏོར་གྲུ་གསུམ་རབ་ཏུ་རྒྱས་པ་ལ། འཁོར་ཅན་དུ་བྱེད་ན། བཤོས་ཕྲན་ཕྲ་མོ་བཅུ་གཅིག་གིས་བསྐོར་བ་
དང༌། རྒྱུན་གཏོར་ཟུར་གསུམ་པ་གཅིག་ཀྱང་བཤམ། མདུན་ཀྱི་འོག་ཕྱོགས་སུ་ལས་མཁན་གཉིས་ཀྱི་གཏོར་མ་བཤམ། གསང་
སྤྱིའི་ཚུལ་དུ་བཤོས་བུ་བུད་མེད་ཀྱི་མགོ་ཅན་རྒྱན་དང་ལྡན་པ། གཡས་གཡོན་དུ་གཤོག་པ་ཅན་དུ་བྱེད་པའི་ལུགས་ཀྱང་ཡོད་པ་
འགྲུབ་ན་ལེགས། ཡང་བསྡུ་ན་དཔལ་བཤོས་སྙིང་གཟུགས་མ་རྒྱན་གྱིས་བརྒྱན་པ་ཁོ་ནས་ཀྱང་ཆོག སྨན་དང་རཀྟ་དང༌། མཆོད་
པ་དང༌། སྤྱན་གཟིགས་རྒྱ་ཆེར་བཤམ། གཏོར་བསྐང་ལ་དེ་ཙམ་གྱིས་ཆོག་ལ། མདོས་བསྐང་དུ་བྱེད་ན། འཕྱིང་པ་སོགས་ཀྱི་ཁོང་
དུ་མདོས་བཅའ། རི་རབ་དབུས་སུ་ནམ་མཁའ་མཐིང་ནག་གམ། སྨུགས་ནག་གུར་དང་བཅས་པ་ཤར་དུ་ཁོང་དཀར། ལྷོར་ཁོང་
སེར། ནུབ་ཏུ་ཁོང་དམར། བྱང་དུ་ཁོང་སྔོན། མཚམས་རྣམས་སུ་ཁོང་ནག་རེ། ཐམས་ཅད་ཀྱང་འཇའ་རིས་མ་ཡིན། གུར་ལ་ནང་
ནས་ནག་དཀར་དམར་སེར་སྔོན་པོ། འཁོར་ལོ་རྩིབས་བརྒྱད་དོ། །
འཇའ་རིས་གཞན་རྣམས་དེ་དང་འདྲ་རུང་ལ། ཕྱིའི་མདོག་སོ་སོ་རྒྱ་ཆེ་བར་བྱ། བང་རིམ་ཐ་མ་ལ་ནམ་མཁའ་འཇའ་རིས་མ་
ཆུང་བ་བཅུ་གཉིས། ནམ་མཁའ་ཐམས་ཅད་ཀྱི་མདུན་དུ་རྒྱང་བུ་རེ། གཡས་སུ་མདའ་རེ། གཡོན་དུ་འཕང་རེ་བྱ། དེ་བཙུག་མི་
བདེ་ན་ནམ་མཁའ་ཕན་ཚུན་གྱི་བར་དུ་མདའ་འཕང་རྒྱང་གསུམ་བཙུག་པའི་ཆོག །རི་རབ་ཀྱི་རྩེ་མོའི་དབུས་སུ་བུད་མེད་དྲེལ་
ཞོན། ཤར་དུ་སེང་ཞོན། ལྷོར་རྔ་མོང་ངམ་སྟག་ཞོན། ནུབ་ཏུ་སྦལ་པའམ་མཛོ་ཞོན། བྱང་དུ་སྦྲུལ་ལམ་རྟ་ལ་ཞོན་པའོ། །མཚམས་
བཞིར་མི་མོ་བཞི་དང༌། སྐོང་བུ་བཞི། གཞན་བུད་མེད་ཀྱིས་གཟུགས་འབྲང་རྒྱས། བཤོས་བུ། མཐེབ་ཀྱུ། ཆང་བུ། ལུག་ནག་བྱ་
ནག་འབྲི་མོ་དྲེའུ། རྨ་བྱའི་མདོངས་དང༌། དར་ཚོན་སྣ་ཚོགས་པ་གང་འབྱོར་བཤམ་མོ། །དེ་ནས་སྔོན་འགྲོ་གཏོར་མ་དང་གནས་ཡོ་
བྱིན་རླབས་བྱ། བདག་བསྐྱེད་སྔོན་དུ་བཏང༌། སྨན་རཀ་གཏོར་གསུམ་བྱིན་རླབས་ནས་བཟུང༌། དགྲ་བོ་ཀུན་འདུལ་
གནས་འདིར་བྱོན། ཞེས་པའི་རྗེས་སུ། མཐིང་ནག་ཆེན་མོ་གཤེགས་སུ་གསོལ། །གྲུབ་པའི་རྒྱལ་
མོ་གཤེགས་སུ་གསོལ། །ནག་བཟང་མཐུ་ཆེན་གཤེགས་སུ་གསོལ། །ཧེ་ལ་འབར་མ་

གཤེགས་སུ་གསོལ། །རྡོ་རྗེ་གཤོག་རྒོད་གཤེགས་སུ་གསོལ། །རྡོ་རྗེ་དབང་སྒྲུབ་གཤེགས་སུ་
གསོལ། །རྡོ་རྗེ་སྣ་ཡོན་གཤེགས་སུ་གསོལ། །རྡོ་རྗེ་མཛོ་ཞོན་གཤེགས་སུ་གསོལ། །རྡོ་རྗེ་
རྒྱང་གྲགས་གཤེགས་སུ་གསོལ། །རྡོ་རྗེ་རབ་བརྟན་གཤེགས་སུ་གསོལ། །གནས་འདིར་མ་
གཅིག་ལྷ་མོ་སྤྱན་འདྲེན་ནོ། །སངས་རྒྱས་བསྟན་པ་བསྲུང་ཕྱིར་ཁྱོད་བསྟེན་ནོ། །སྡང་བའི་
དགྲ་བོ་འདུལ་ཕྱིར་ད་ཚུར་བྱོན། །རཀྟ་མཚོ་ལྟར་སྐྱིལ་ལོ་ད་ཚུར་བྱོན། །གཏོར་མ་རི་ལྟར་
སྤུངས་སོ་ད་ཚུར་བྱོན། །དམ་རྫས་ས་སྟེང་ཁྱབ་པོ་ད་ཚུར་བྱོན། །མ་གཅིག་གདུང་བའི་ཡིད་
ཀྱིས་སྤྱན་འདྲེན་ནོ། །དམ་ལས་མ་འདའ་གནས་འདིར་གཤེགས་སུ་གསོལ། །ཚིགས་བཅད་འདི་
དག་གྱེར་བྱ་ཞིང༌། དེ་རྗེས་རཀ་མོ་དུ་ར་ཞེས་པ་ནས། ས་མ་ཡ་སྟྭཾ་གྱིས་བར་གཏོར་ཆོག་བཞིན། ཧཱུཾ་ཐོད་རུས་
འབར་བས་གཏམས་བའི་གཞལ་ཡས་སུ། །མཐིང་ནག་ཕྱོགས་མེད་ཟླ་བ་ཁམ་པའི་སྟེང༌། །
རླུང་གི་བོང་བུ་ག་དམར་གདན་སྟེང་དུ། །ལྕགས་ཀྱི་དྲེལ་རྟ་རྐང་གསུམ་གདན་སྟེང་དུ། །སེང་
གེ་སྟག་ཆེན་རྔམ་པའི་གདན་སྟེང་དུ། །མི་དམར་བྱ་མོ་ནག་མོའི་གདན་སྟེང་དུ། །པདྨ་ཉི་ཟླ་
བརྩེགས་པའི་གདན་ཁྲི་ལ། །མ་གཅིག་དགྱེས་ཤིང་བརྟན་པར་བཞུགས་སུ་གསོལ། །བྷྱོཿ
སྲིད་གསུམ་དབང་བསྡུད༴ སོགས་བྱ། གཉིས་སུ་མེད་པར་བསྟིམ། བར་འདིར་མཆོད་འཕྲེང་ནི། རང་
བྱུང་གདོད་ནས་གྲུབ་པ་ཡི། །བདུད་རྩི་ལྔ་ཡི་རང་བཞིན་འདི། །རྩ་བ་བརྒྱད་ལ་ལོ་མ་སྟོང༌། །
དམར་ཆེན་མཆོད་དང་མཾ་ས་གསུམ། །ག་བུར་ཤེལ་གྱི་སྤོས་ཕོར་དྲི། །སངས་རྒྱས་སྟོང་གི་
ཐུགས་དམ་སྟེ། །རྣལ་འབྱོར་ཡོངས་ཀྱི་དམ་ཚིག་གོ །དམ་ཚིག་སྦྱིན་པ་ཆེན་པོ་འདི། །སྦྱིན་ནོ་
སྟབས་སོ་སྐུ་ལ་གསོལ། །དུས་གསུམ་རྒྱལ་བ་འཁོར་བཅས་ལ། །རྣམ་དག་བདུད་རྩིའི་
མཆོད་པ་འབུལ། །གདུང་བས་ལྷ་མོ་འབར་མ་མཆོད། །ཐུགས་རྗེས་དགོངས་ལ་དངོས་གྲུབ་
སྩོལ། །མཧཱ་པཉྩ་ཨ་མྲྀ་ཏ་ཁཱ་ཧི། ཧཱུཾ་ཁྱེད་ལ་མཆོད་པ་འབུལ་བ་འདི། །དམ་ཉམས་དགྲ་བོ་
འདི་ལགས་ཀྱི། །གཟུགས་ཕུང་{ཤིང་ལྔ་[ཤིག་ལ་]རྣམ་ཤེས་ཐོན། །བླ་སྲོག་ཁུག་ལ་ད་ལྟ་

སྒྲོལ། །ཤ་ཁྲག་ནང་ཁྲོལ་རོལ་ཏེ་མཆོད་པར་བཞེས། །ཚིལ་བུ་རུས་ཆེན་རྐང་རྣམས་མཆོད་
པར་བཞེས། །གོ་རོ་ཙ་ན་བ་སུ་ཏ་ལ་རོལ། །ཙིཏྟ་དམར་པོ་འབུལ་ལོ་ཁ་རཾ་ཁཱ་ཧི། ཏྲཀ་རཀྴ་མ་
ར་ཡ། དགྲ་བོ་ཁ་རཾ་ཁཱ་ཧི། ལྷ་མིན་ཕམ་བྱེད་རབ་བརྟན་མ། །ལྷ་རྣམས་རྒྱལ་བྱེད་རབ་བརྟན་
མ། ཁྱོད་ཀྱི་ཐུགས་དམ་དུས་ལ་བབ། །བཅོལ་བའི་འཕྲིན་ལས་གྲུབ་པར་མཛོད། །ཧཱུཾ་ཆོས་ཀྱི་
དབྱིངས་ཀྱི་ཕོ་བྲང་དུ། །བ་ལིང་བནྡྷའི་བཅུད་བླངས་ནས། ཁོར་ཡུག་རྟོགས་པའི་བདུད་རྩི་
འདི། །གསོལ་ཞིག་རོལ་ཞིག་ཁ་རཾ་ཁཱ་ཧི། །གདུགས་དང་རྒྱལ་མཚན་བླ་བྲེ་འཕན། །མེ་ཏོག་
བདུག་སྤོས་མར་མེ་དྲི། །ཞལ་ཟས་རོལ་མོ་ལ་སོགས་པ། །ཕྱི་ཡི་མཆོད་པ་ཅི་མཆིས་རྣམས། །
ནམ་གྲུ་ཁྱོད་ལ་མཆོད་པ་འབུལ། །བསྟན་པ་བསྲུང་ཕྱིར་བཞེས་སུ་གསོལ། །སྡང་བའི་དགྲ་
བགེགས་ཚར་ཆོད་ཅིག །བསམ་པའི་དོན་ཀུན་འགྲུབ་པར་མཛོད། །རཀྟ་གསང་བའི་ཨརྒྷཾ་
འདི། །དབང་པོ་སྣ་ལྔའི་མེ་ཏོག་དང༌། །ཚིལ་ཆེན་བསུར་ཆེན་བདུག་སྤོས་དང༌། །ཞུན་ཆེན་
སྒྲོན་མེ་སྣང་གསལ་དང༌། །རྡོ་རྗེ་གསང་བའི་དྲི་ཆབ་དང༌། དོན་སྙིང་རྣམ་ལྔའི་ཞལ་ཟས་
བཀྲམ། །ཐོད་རྔ་རྐང་གླིང་རོལ་མོའི་སྒྲ། །ནང་གི་མཆོད་པ་ཅི་མཆིས་རྣམས། ནམ་གྲུ༴ སོགས་
གོང་བཞིན། མྱོས་བྱེད་ཀུན་གྱི་བཅུད་བསྡུས་པ། །ཀུན་ད་འཁྱིལ་བ་བྱང་ཆུབ་སེམས། །མ་ཉམས་
ཉི་འོད་རཀྟའི་རྡུལ། །དྲི་ཆུ་སྨན་དང་ཀླད་པ་སོགས། །མདངས་དང་སྟོབས་དང་བདེ་བའི་རྒྱུ། །
རབ་ཏུ་གསོལ་ཞིག་དམ་ཚིག་ཅན། །ཐབས་ཤེས་དབྱེར་མེད་མཉམ་པར་སྦྱོར། །གསང་བའི་
མཆོད་པ་དམ་པ་འདི། །ནམ་གྲུ༴ སོགས་གོང་བཞིན། རཀྟ་སྟོང་གི་མཆོད་པ་བཞེས། །ཤ་སྣ་སྟོང་གི་
མཆོད་པ་བཞེས། །སྙིང་སྣ་སྟོང་གི་མཆོད་པ་བཞེས། སྨན་སྣ་སྟོང་གི་མཆོད་པ་བཞེས། །བླ་བྲེ་
རྒྱལ་མཚན་འཕན་དང་གདུགས། །ཆིབས་དང་བང་མཛོད་ན་བཟའ་སོགས། །མཆོད་སྤྲིན་རྒྱ་
མཚོ་འདི་འབུལ་གྱི། །བཅོལ་བའི་འཕྲིན་ལས་གྲུབ་པར་མཛོད། །ཅེས་མཆོད་འཕྲེང་གྱེར། བསྟོད་པ་ནི།
ཆོས་སྐྱོང་རྒྱལ་མོ་གཤོག་རྒོད་མ། །སྲོག་བདག་རྒྱལ་མོ་གསལ་ཤིང་ཅན། །དམ་ཉམས་

གསལ་ཤིང་རྩེ་ལ་ཚུགས། །དགྲ་བགེགས་བརླག་བྱེད་ད་ཚུར་བྱོན། །བྱང་ཤར་མཚམས་ཀྱི་རེ་
མ་ཏཱི། །དུར་ཁྲོད་ཆེན་པོའི་ནང་ཞིག་ནས། །མི་རོ་རྟ་རོ་གདན་སྟེང་ནས། །འཁོར་ནི་མ་མོ་
འབུམ་གྱིས་བསྐོར། །སྐུ་མདོག་མཐིང་ནག་འོད་འབར་མ། །དབུ་ལ་གཡུ་ཡི་གོ་ཅོག་གསོལ། །
བསེ་ཡི་གདོང་ལ་ནོར་བུས་བརྒྱན། །ཞལ་ནས་ཁྲག་འཛག་ཆིལ་ལི་ལི། །སྤྱན་གསུམ་མེ་
འབར་ཏལ་ལ་ལ། ཤངས་ནས་རླུང་འཚུབ་དུད་པ་འཐུལ། །ཞབས་ཀྱིས་དགྲ་བོའི་གློ་སྙིང་
བརྫི། །གདུག་པ་འདུལ་ཕྱིར་མི་བཟད་མཆེ་བ་གཙིགས། །སྲིད་གསུམ་སྒྲོལ་བྱེད་མཚོན་ཆ་སྣ་
ཚོགས་བསྣམས། །ཡུན་དུ་མི་འབྲལ་ལུས་དང་གྲིབ་བཞིན་འགྲོགས། །བདག་གི་འཆི་བདག་
བཟློག་ལ་བདུད་འདི་སྲུངས། །འདི་དང་སྐྱེ་བ་ཀུན་ཏུ་གདོང་གྲོགས་མཛོད། །རྒྱུན་གྱི་མགོན་
དང་གཉེན་བཤེས་ཁྱོད་ཀྱིས་གྱིས། །བསྟེན་པའི་འོས་སུ་ལྷ་མོ་ཁྱོད་བསྟེན་ནོ། །མཆོད་པའི་
འོས་སུ་རྣལ་འབྱོར་བདག་གིས་མཆོད། །སྒྲུབ་པའི་འོས་སུ་སྔགས་དང་ཕྱག་རྒྱ་བསྒྲུབ། །དམ་
ཚིག་དུས་ལ་བབ་པོ་དམ་ཅན་མ། ཁྱོད་ལ་བསྟོད་པ་འབུལ་གྱི་དགྱེས་པར་མཛོད། །བཀའ་ཡི་
ཕོ་ཉ་ཆུ་སྲིན་མགོ །དཀར་མོ་ཞལ་གྱི་ཕོ་ཉ་མོ། །སྔོན་མོ་རལ་བ་འཛིངས་པ་མོ། །དམར་མོ་
ཆེན་མོ་གཏུམ་པ་མོ། །སེར་མོ་རྡོ་རྗེ་ཁ་ལ་བཞད། །བཀའ་ཉན་བ་ལང་དྲེལ་སྣ་མོ། །མགྱོགས་
བྱེད་ཁྲི་སྨན་ས་ལེ་མ། །སྤྲུལ་པ་སྟག་སེང་དུར་བྱའི་ཚོགས། །ལས་བྱེད་མཁའ་འགྲོ་གྲངས་
ལས་འདས། །མ་མོ་བྱེ་བ་བསམ་མི་ཁྱབ། །རྫུ་འཕྲུལ་དཔག་ཡས་འཕྲིན་ལས་སྒྲུབ། །འཁོར་
བཅས་བདག་གིས་བསྟོད་པར་བགྱི། །ཞེས་སོ། །དེ་རྗེས་ཏདྱ་ཐཱ་སོགས་བཟླས་པ་དང༌། ཨོཾ་ཨཱཿཧཱུཾ། སོགས་
གཏོར་ཆོག་ལྟར་གཏོར་མ་འབུལ། སླར་ཡང༌། དྲི་མེད་ཡིད་དུ་འོང་བ་ཡི། །དམ་རྫས་མཆོད་ཡོན་འབར་བ་
འདི། །ནམ་གྲུ་འཁོར་དང་བཅས་ལ་འབུལ། །ཐུགས་དམ་སྐོངས་ལ་ཕྲིན་ལས་མཛོད། །ཨོཾ་
མཧཱ་ཀཱ་ལི་རེ་མ་ཏཱི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱཧཱ། དེ་བཞིན་དུ་རོལ་མོ་ནས། ཤཔྟའི་བར་དུ་སྦྱར་རོ། །
བསྟོད་པ་ནི། བྷྱཽཿ ནམ་གྲུ་ཁྱོད་ཀྱི་ཆོ་འབྲང་དང༌། །མཚན་ཉིད་ཀྱང་ནི་བཤད་བྱ་ན། །ནོར་བུའི་

རང་བཞིན་ཁྱོད་ཀྱི་ལུས། །རྒྱབ་ནི་ཛམ་བུ་ཆུ་མོའི་གསེར། ཁྱོད་ཀྱི་གདོང་ནི་དངུལ་ཡིན་ཏེ། །
ལྟེ་བའི་ངོས་ནི་རྡོ་རྗེས་གཏམས། །མིང་པོ་མཛོད་དང་མཛོད་བསྲུང་པ། ཁྱོད་ཀྱི་མ་ནི་ཀུན་
འགྲོ་མ། ཁྱོད་ཀྱི་ཕ་ནི་རླུང་ཞེས་བྱ། སྐལ་ལྡན་ཤིང་རྟ་ཁྱོད་ཀྱི་ལུས། །ལྷ་ཡུལ་དུའང་གྲགས་
པ་ཡིན། །མཚན་མོ་ནག་མོ་འཇིགས་བྱེད་མ། །གཤིན་རྗེས་སྲིང་མོ་ཆེན་པོ་སྟེ། །སྲིན་མོ་
ཡོངས་འདུའི་བདག་མོར་བསྟོད། །བདག་གི་འདོད་པའི་དོན་ཐམས་ཅད་སྒྲུབས་ཤིག །ཅེས་བྱ།
འཕྲིན་ལས་གཞོལ། དེ་ནས་བསྐང་རྫས་རྣམས་སྔགས་དྲུག་ཕྱག་རྒྱ་དྲུག་ཏིང་ངེ་འཛིན་དྲུག་གིས་བྱིན་གྱིས་རླབས་པའམ། བསྡུ་ན་
ནམ་མཁའ་མཛོད་ཀྱི་སྔགས་རྒྱ་ཁོ་ནས་ཀྱང་རུང་ངོ༌། །དེ་ནས་བསྐང་བ་མདོར་བསྡུས་པ་ནི། ཀྱཻ། མ་གཅིག་གཉེན་གྱི་
རེ་མ་ཏཱི། །མ་གཡེལ་མ་གཡེལ་ཡལ་གམ་ཅན། །དམ་ལས་མ་འདའ་སྲུང་མའི་ཚོགས། །དམ་
ཅན་མ་མོ་འཁོར་བཅས་རྣམས། །བདག་གིས་གདུང་བས་བོས་པའི་ཚེ། །མ་ཐོགས་མྱུར་དུ་
ཚུར་བྱོན་ཅིག །དམ་ཅན་མ་ནི་གཅིག་བོས་ཀྱང༌། །དམ་ཅན་རྒྱ་མཚོ་ཀུན་ཀྱང་འབྱོན། །ཐུགས་
དམ་ཅན་དུ་འདྲ་ལགས་ཀྱང༌། །དཔལ་གྱི་ལྷ་མོ་སྣ་ལ་བྱོན། །མིང་པོ་བདག་གིས་བོས་པའི་ཚེ། །
མ་མོ་སྤྲིན་ལྟར་འཁོར་ཞིང་བྱོན། །མ་མོ་གློག་ལྟར་ཁྱུག་གིན་བྱོན། །དམ་ཅན་འཁོར་བཅས་
ད་ཚུར་བྱོན། །བོས་པའི་ཚེ་ན་སྙན་མ་སྲ། །གཡབས་པའི་ཚེ་ན་སྤྱན་མ་རྟུལ། །བསྐུལ་བའི་ཚེ་
ན་བང་མ་བུལ། །བསྟེན་པའི་ཚེ་ན་རུ་མ་ང༌། ཁུར་བའི་ཚེ་ན་བརྗིད་མ་ཆེ། །མངགས་པའི་ཚེ་
ན་རྩལ་མ་ཞན། །རྦད་པའི་ཚེ་ན་མཐུ་མ་ཆུང༌། །བཅོལ་བའི་འཕྲིན་ལས་མྱུར་དུ་སྒྲུབས། །ཤྲཱི་
མཧཱ་ཀཱ་ལི་ཛ་ཛ་ཧཱུཾ། བྷྱཽཿ དཔལ་ལྡན་ལྷ་མོ་རེ་མ་ཏཱི། །ལྷ་མོ་ཆེན་མོ་ནམ་གྲུ་མ། །རྗོང་མོ་ཆེན་
མོ་དཀའ་བཟློག་མ། །ནག་མོ་ཆེན་མོ་ཁ་འབར་མ། །བྱིས་པ་ཀུན་གྱི་དུར་བྱེད་མ། དུར་ཁྲོད་
འབར་བའི་ལོ་མ་ཅན། །རཀྟ་ཆེན་མོ་ཙ་མུཎྜི། །ནམ་མཁའི་ཁམས་ཀྱི་མཐུ་མོ་ཆེ། །བར་སྣང་
ཁམས་ཀྱི་གློག་མ་སྤྲིན། ཁ་ནས་མེ་འབར་རྒྱ་མཚོ་སྐེམ། །ལག་ན་རྡོ་རྗེས་རི་རབ་སྙིལ། །རལ་
བ་ནག་པོ་སྟོང་ཁམས་ཁེབས། ཁ་ནས་ཞིང་ཁྲག་རྒྱ་མཚོར་འཁྱིལ། །ཉིན་གྱི་དུས་སུ་རྟོག་བྱེད་

མ། །མཚན་གྱི་དུས་སུ་རྒྱུ་འབྱེད་མ། །ནག་མོ་འབུམ་གྱི་ཐུགས་དམ་བསྐང༌། །ཤ་ཆེན་ཚོགས་
ནི་རི་ལྟར་སྤུངས། །ཙིཏྟའི་ཚོགས་ནི་རྫ་ལྟར་ལྷགས། །རཀྟའི་རྒྱ་མཚོ་རྦ་ཀློང་འཁྱིལ། །འཁོར་
བཅས་ཐུགས་དམ་སྐོང་གྱུར་ཅིག །ནག་མོ་ཁ་ལ་ཛ་ཡ་དུ། ས་མ་ཡ་ཧོ། རུ་ལུ་རུ་ལུ་སྙིང་ཁ་ལ་
མ་ཏི་དུན་བྷྱཽཿ ཞེས་རྒྱུན་རོལ་དང་བཅས་པས་གཏོར་མ་ལ་རཀྟ་བྲན། བྷྱོཿ བསྐལ་པ་མེ་ལྟར་འབར་བའི་
ཀློང་དཀྱིལ་ནས། །རླུང་ནག་སྒོར་རླུང་འཚུབ་པའི་ཕོ་བྲང་ནས། །མ་གཅིག་འདོད་པ་ཁམས་
ཀྱི་དབང་ཕྱུག་མ། །ལྷ་མོ་ཆེན་མོ་རྡོ་རྗེ་རབ་བརྟན་མ། །བསྐང་ངོ་བསྐལ་བའི་ཐུགས་དམ་
བསྐངས། །ཤ་ཁྲག་གཏོར་མས༴ ཚོགས་ཀྱི་མཆོད་པས༴ དམར་ཆེན་ཁྲག་གིས༴ ཚིལ་ཆེན་
སྤོས་ཀྱིས༴ སྣ་ཚོགས་རོལ་མོས༴ སྤྱན་གཟིགས་དུ་མས༴ དམ་ཚིག་གཉན་པོ་བསྲེ་བའི་ཕྱིར། །
བདུད་རྩི་སྨན་གྱིས༴ བོད་པའི་དམ་རྫས་ཡིན་པའི་ཕྱིར། །ཞིང་ཆེན་གཡང་གཞིས༴ བསྟེན་
པའི་དམ་རྫས་ཡིན་པའི་ཕྱིར། །མི་དབང་སྙིང་གིས༴ རང་བཞིན་གནས་ནས་སྤྱན་དྲངས་ཕྱིར། །
མི་རྐང་གླིང་བུས༴ འདོད་པའི་གཙོ་མོ་ཡིན་པའི་ཕྱིར། །རྨ་བྱའི་རྒྱལ་མཚན༴ ཤངས་ཀྱི་
དབང་པོ་ཚིམ་བྱེད་པའི། །ཤ་ཆེན་དུད་པས༴ མགུར་གྱི་གསང་ནས་དྲངས་པའི་ཕྱིར། །དམར་
ཆེན་རཀྟས༴ ཉམས་ཆགས་མ་ལུས་བསྐང་བའི་ཕྱིར། །བྱ་ལུག་སྨུག་ནག་གིས༴ དཔལ་གྱི་ལྷ་
མོའི༴ རྒྱལ་གར་ཡུལ་དུ་མཚན་གསོལ་བ། །ཧེ་ལ་འབར་མའི༴ ཨུ་རྒྱན་ཡུལ་དུ་མཚན་གསོལ་
བ། །རྡོ་རྗེ་སྣ་ཡོན་ཐུགས༴ ཟ་ཧོར་ཡུལ་དུ་མཚན་གསོལ་བ། །རྡོ་རྗེ་མཛོ་ཞོན༴ དཀར་ཆུང་
རྒྱལ་སྡེར་མཚན་གསོལ་བ། །རྡོ་རྗེ་གཤོག་རྒོད༴ ཐོ་ལི་སྲུང་མར་མཚན་གསོལ་བ། །རྡོ་རྗེ་
དབང་གྲུབ་ཐུགས༴ རྒྱན་གོང་གནས་སུ་མཚན་གསོལ་བ། །རྡོ་རྗེ་རབ་བརྟན་མའི༴ །བསྟན་
སྲུང་ཆེན་མོའི༴ སྔགས་བསྲུང་ཆེན་མོའི༴ སྒྲ་ནི་འབྲུག་ལས་ཤིན་ཏུ་ཆེ། །མ་མོ་འབུམ་སྡེའི༴ 
དགྲ་ཤ་ཟ་ཞིང་དགྲ་ཁྲག་འཐུང༌། །སྤྲུལ་པ་འབུམ་སྡེའི༴ མིང་པོ་ཀླུ་ཆེན་ཐོད་དཀར༴ ལས་
མཁན་ཀླུ་བདུད་ནག་པོའི༴ ལས་བཞི་སྒྲུབས་མཛད་མཁའ་འགྲོའི༴ ལྗང་ནག་ཆུ་སྲིན་གདོང་

གི༴ བ་ལི་དྲེལ་སྣ་ཁྲི་སྨན་ས་ལེ་སོགས། །བཀའ་ཉན་མ་མོ་འབུམ༴ བསྟན་མ་བཅུ་གཉིས་
ཚོགས་ཀྱི༴ ཉམས་ཆགས་བསྐངས་ཤིང་ཆོས་འབྱོར་རྒྱས་པར་མཛོད། །ངེས་དོན་བསྟན་པ་
ཕྱོགས་བཅུར་དར་བ་དང༌། །བདག་ཅག་དཔོན་སློབ་ཡོན་མཆོད་འཁོར་བཅས་ཀྱི། །ཕྱི་ནང་
གསང་བའི་འགལ་རྐྱེན་བར་ཆད་སོལ། །འདོད་དོན་ཡིད་བཞིན་འགྲུབ་པའི་འཕྲིན་ལས་
མཛོད། །བྷྱོཿ དཔལ་གྱི་ལྷ་མོ་འཇིགས་གཟུགས་མ། །གསང་མཚན་རྡོ་རྗེ་གཤོག་རྒོད་མ། །
གཟི་བརྗིད་ཉི་མ་འབུམ་ལས་ལྷག །སྤྲུལ་པ་སྟོང་གསུམ་བྱེ་བ་ཁྱབ། །ལྷ་སྲིན་སྡེ་བརྒྱད་བྲན་
དུ་འཁོལ། །ཀླུ་བདུད་ནག་པོ་ཕོ་ཉར་འགྱེད། །ཕྱག་གཡས་རལ་གྲི་འབར་བ་ཡིས། །བདུད་
ཚོགས་འཇོམས་ཤིང་ཉོན་མོངས་གཅོད། །བསྟན་དགྲ་ཐལ་བ་རྡུལ་དུ་རློག །གཡོན་པ་ནེའུ་
ལེ་རིན་ཆེན་ཆར། །དགོས་འདོད་དངོས་གྲུབ་ཐམས་ཅད་སྩོལ། །མངའ་ཐང་ལོངས་སྤྱོད་སྩལ་
དུ་གསོལ། ཁྱོད་ཀྱི་མཐུ་སྟོབས་བསམ་མི་ཁྱབ། །བསྟན་ལ་སྡང་བའི་དགྲ་བོ་རྣམས། །ནག་མོ་
ཁྱོད་ཀྱི་ཞལ་དུ་ཐོབ། །རོལ་ཞིག་{སྤྲུལ་[སྐུལ་]ཞིག་ཁ་རམ་ཁཱ་ཧི། །ལྷ་མོ་དེ་ཡི་ཁོལ་མོ་ནི། །
སྲིན་མོ་དམར་འདབས་ཕུར་བུའི་ལྷ། །ཀླུ་མོ་གཞོགས་ཞ་ཆུ་སྲིན་མགོ །གང་འཕྲད་དེ་ཡི་
སྲོག་ལ་གཅོད། །གསོད་པའི་མཚོན་ཆ་ལག་ན་ཐོགས། །བསྐལ་པའི་རླུང་ནག་འཚུབས་མ་
ཞོན། །ཕོ་ཉ་ཆུ་སྲིན་མང་པོ་འགྱེད། །འདིར་བྱོན་དམ་དགོངས་འཕྲིན་ལས་མཛོད། །ཤར་གྱི་
ཕྱོགས་ཀྱི་མ་མོ་ནི། །དཀར་མོ་རྡོ་རྗེ་ཕོ་ཉ་མོ། །ན་བཟའ་བྱ་རྒོད་ཐུལ་པ་གསོལ། །དཀར་མོ་
བྱེ་བ་འབུམ་གྱིས་བསྐོར། །འདིར་བྱོན༴ ལྷོ་ཡི་ཕྱོགས་ཀྱི་མ་མོ་ནི། །སྔོན་མོ་རལ་པ་འཇོངས་
པ་མོ། །སྐུ་ལ་མི་ལྤགས་གཡང་གཞི་གསོལ། །སྔོན་མོ་བྱེ་བ༴ འདིར་བྱོན༴ ནུབ་ཀྱི་ཕྱོགས་ཀྱི་
མ་མོ་ནི། །དམར་མོ་ཆེན་མོ་གཏུམ་པ་མོ། །སྐུ་ལ་འབྲུག་གི་སློག་པ་གསོལ། །དམར་མོ་བྱེ་བ༴ 
འདིར་བྱོན༴ བྱང་གི་ཕྱོགས་ཀྱི་མ་མོ་ནི། །སེར་མོ་ཁ་ལ་བཞད་པ་མོ། །སྐུ་ལ་སྟག་གི་པགས་
པ་གསོལ། །སེར་མོ་བྱེ་བ༴ འདིར་བྱོན༴ འཕྲིན་ལས་རྣམ་བཞིའི་ལྷ་མོ་རྣམས། །རང་མདོག་

དང་མཚུངས་ཐོད་གདོང་ཅན། །ཕྱག་ན་རལ་གྲི་ཐོད་ཁྲག་བསྣམས། །བདག་གིས་བཅོལ་
བའི་ལས་འདི་སྒྲུབ། །དུར་ཁྲོད་བསིལ་བའི་ཚལ་ཤེད་ནས། །རྡོ་རྗེ་བ་ལང་དྲེལ་སྣ་མོ། །
གསེར་གཡུ་བརྩེགས་པའི་ཐོད་གདེངས་ཅན། །ཕྱག་གཉིས་ཞིང་ལྤགས་ཐོད་རློན་བསྣམས། །
ཆིབས་སུ་དྲེའུ་ནག་ཁ་དཀར་ཆིབས། །མ་བདུད་ཀུན་གྱི་སྣ་འདྲེན་མ། །འདིར་བྱོན༴ དེ་ཡི་
སྔོན་ལ་འགྲོ་བ་ནི། །མ་ཡམས་ནག་མོ་ཀུན་གྱི་རྗེ། །ཕྱག་ན་ཐོད་པ་ཁྲག་གང་བསྣམས། །
ཆིབས་སུ་ཤ་བ་ཡུ་མོ་ཆིབས། །སྟག་གཟིགས་དོམ་ནག་སྟོང་གིས་བསྐོར། །འདིར་བྱོན༴ རྒྱ་
མཚོ་ཆེན་པོའི་གཏིང་རིམ་ནས། །རྡོ་རྗེ་ཁྲི་སྨན་ས་ལེ་མ། །ཆུ་སྲིན་རྒྱལ་མཚན་བནྡྷ་འཛིན། །
ཆིབས་སུ་སོ་བྱ་རོག་པོ་ཆིབས། །ས་འོག་གནས་པའི་དམག་སྣ་འདྲེན། །འདིར་བྱོན༴ ནག་
མོ་ཆེན་མོ་ཧ་ལ་མོ། །ལག་ན་ཐོད་པ་ཁྲག་གང་འཛིན། །ཆིབས་སུ་སྲིད་པ་རླུང་ལ་ཆིབས། །
གྲོང་མཐའ་སྐོར་ཞིང་ནད་ཡམས་འབེབས། །འདིར་བྱོན༴ མིང་པོ་ཀླུ་ཆེན་ཐོད་དཀར་ཡང༌། །
དཀར་གསལ་སྦྲུལ་མགོ་བུམ་པ་འཛིན། །ཆིབས་སུ་ཀླུ་རྟ་དཀར་སྔོན་ཆིབས། །ས་བདག་ཀླུ་
གཉན་འབུམ་གྱིས་བསྐོར། །འདིར་བྱོན༴ ལས་མཁན་ཀླུ་བདུད་ནག་པོ་ཡང༌། །ཕྱག་ན་རུ་
མཚོན་ཞགས་པ་ཐོགས། །ཆིབས་སུ་བདུད་རྟ་ནག་པོ་ཞོན། །བདུད་དང་སྲིན་པོའི་ཚོགས་
ཀྱིས་བསྐོར། །འདིར་བྱོན་དམ་དགོངས་འཕྲིན་ལས་མཛོད། །བྷྱོཿ དཔལ་གྱི་ལྷ་མོ་འཁོར་
བཅས་ནི། །འཇིག་རྟེན་འཇིག་རྟེན་འདས་པ་ཡི། །སྲུང་མའི་ཚོགས་བཅས་སྐུ་བཞེངས་ལ། །
མི་མཐུན་བར་ཆད་བཟློག་པར་མཛོད། །བདག་ཅག་དཔོན་སློབ་དགེ་འདུན་བཅས། །རྒྱུ་
སྦྱོར་ཡོན་མཆོད་འཁོར་བཅས་ཀྱི། །རྐྱེན་ངན་བར་ཆད་བཟློག་པ་དང༌། །གནོད་བྱེད་རྡུལ་
ཕྲན་ཙམ་དུ་རློག །ཡས་ཀྱི་བདུད་གཡོས་མས་ཀྱི་སྲི་ལངས་དང༌། །སྡེ་བརྒྱད་ཁ་ཟུགས་དམ་
སྲིའི་བར་ཆད་བཟློག །རྨི་ལམ་ངན་དང་མཚན་ལྟས་ངན་པ་དང༌། །གཞན་གྱི་ཆོ་འཕྲུལ་གཏོང་
བ་ཐམས་ཅད་བཟློག །རབ་བྱུང་སྔགས་པ་མུ་སྟེགས་བོན་སོགས་ཀྱི། །མཐུ་གཏད་བྱད་ཁ་

རྦོད་གཏོང་ཐམས་ཅད་བཟློག །སྔགས་དང་ཕྱག་རྒྱ་འཁྲུལ་འཁོར་ངན་པ་དང༌། །ཟོར་དང་
སྨོད་པ་ངན་བྱེད་རིགས་ཀུན་བཟློག །མཚོན་ཆ་དུག་དང་མེ་ཆུའི་གནོད་པ་དང༌། །གྲོས་ངན་
བསམ་ངན་སྦྱོར་རྩུབ་ཐམས་ཅད་བཟློག །གདོན་བགེགས་ནད་རིམས་ཡམས་ནད་གཏོང་བ་
སོགས། །སྔོན་གྱི་ལས་དང་འཕྲལ་རྐྱེན་ལས་བྱུང་བའི། །མི་མཐུན་གནོད་པ་ཐམས་ཅད་ཕྱི་ལ་
བཟློག །བདེ་ལེགས་དངོས་གྲུབ་སྩོལ་བའི་འཕྲིན་ལས་མཛོད། །བར་འདིར་ཡིག་བརྒྱ་གང་ནུས་བཟླ།
བཤགས་པ་ནི། བྷྱོཿ དཔལ་གྱི་བཀའ་སྡོད་ཉེ་བའི་ཉེ་སྙིང་མ། །ལྷ་མོ་འཁོར་བཅས་བདག་ལ་
དགོངས་སུ་གསོལ། །འདའ་དཀའ་རྡོ་རྗེ་དམ་ཚིག་བརྟན་གྱི་གཉེར། །ཡོངས་སུ་མི་གཏོང་
འདའ་བར་མི་བགྱིད་ཀྱང༌། །ཀློང་དུ་མ་གྱུར་རྩལ་ཤུགས་ཕྱུང་བ་དང༌། །ལྟ་བ་དཔངས་དམའ་
ཆོས་ཉིད་དོན་མ་རྟོགས། །སྒོམ་པ་ཡུན་ཐུང་ལྷ་མོའི་སྐུ་མི་གསལ། །སྙིང་པོ་གྲངས་ཉུང་གྲ་
ཆག་ཟུར་ཉམས་དང༌། །ཉམས་དང་ཚོགས་འདྲེས་ཉེས་སྦྱངས་བྱས་པ་དང༌། །དམ་ཉམས་
གཏམ་བྱས་ཁ་གྲོས་འདྲེས་པ་དང༌། ཁས་བླངས་དམ་བཅས་དུས་ལས་ཡོལ་བ་དང༌། །དམ་
རྫས་མ་ཚང་གཏོར་མའི་ཕུད་ཉམས་དང༌། །སྒོམ་སྒྲུབ་མི་བརྩོན་ལེ་ལོ་རྣམ་གཡེངས་དང༌། །
གསང་བའི་མན་ངག་གཞན་ལ་སྤེལ་བ་སོགས། །གནོང་འགྱོད་འཐོལ་བཤགས་བཟོད་པར་
གསོལ་ལགས་ན། །ཐུགས་རྗེ་ཆེན་པོས་ཚངས་པར་མཛད་དུ་གསོལ། །སྐུ་ཡི་དམ་ཚིག་ཉམས་
པ་མཐོལ་ལོ་བཤགས། །གསུང་གི་དམ་ཚིག་ཉམས་པ་མཐོལ་ལོ་བཤགས། །ཐུགས་ཀྱི་དམ་
ཚིག་ཉམས་པ་མཐོལ་ལོ་བཤགས། །རྩ་བའི་དམ་ཚིག་ཉམས་པ་མཐོལ་ལོ་བཤགས། །ཡན་
ལག་དམ་ཚིག་ཉམས་པ་མཐོལ་ལོ་བཤགས། །སྐུ་གསུང་ཐུགས་དང་རྩ་བ་ཡན་ལག་གི །
དམ་ཚིག་འགལ་འཁྲུགས་ཐམས་ཅད་སོ་སོར་བཤགས། །མཐོལ་བཤགས་ཕུལ་ནས་ཚངས་
པར་མཛད་དུ་གསོལ། །ཞེས་བྱའོ། །ཤེས་ཤིང་སྤྲོ་ན་ཡིག་བརྒྱའི་གོང་ངམ། བཤགས་པའི་འཇུག་འདི་གང་རུང་དུ།
དཔལ་ལྷ་མོའི་སྤྱི་བསྟོད་དང༌། འདི་ཉིད་ཀྱི་སྒོས་བསྟོད་གང་འགྲུབ་བྱེད་དགོས་པ་ཡིན་ནོ། །དེ་ནས་དྲག་ཏུ་བསྐུལ་ཞིང་དགྲ་ལ་

རྦད་པ་མདོར་བསྡུ་བ་ནི། སྲིད་པའི་རྩེ་མོ་མན་ཆད་ནས། །ན་རག་དམྱལ་ཁམས་ཡན་ཆད་དུ། །གཟུ་
དང་དཔང་དུ་དཀོན་མཆོག་བཞུགས། །མཆོག་གསུམ་གཟུ་དང་དཔང་མཛོད་ཅིག །དཔལ་
ལྡན་འདོད་ཁམས་དབང་ཕྱུག་མ། །དམ་ཅན་སྲུང་མ་རྒྱ་མཚོའི་ཚོགས། །ལྷ་དང་འབྱུང་པོ་མཐུ་
བོ་ཆེ། །ལྷ་སྲིན་སྡེ་བརྒྱད་དཔང་མཛོད་ཅིག །ཞལ་ལྕེ་སྣང་སྲིད་ལྷ་འདྲེས་ཆོད། །ང་ཡི་མ་ཉེས་
མ་ཡོའོ། །སྡིག་ཅན་འདི་ཡིས་ཉེས་ཀུན་བྱས། ཁ་སྨྲས་སྲུང་མ་གཉན་པོས་ཐོགས། །དམ་
ཉམས་སྡིག་ཅན་གཤེད་མ་འདིས། །སངས་རྒྱས་བསྟན་པ་འདི་ཡིས་བཤིག །དཀོན་མཆོག་
དབུ་འཕང་འདི་ཡིས་སྨད། །བླ་མའི་བཀའ་དང་དམ་ལས་འདས། །སྲུང་མ་ཁྱོད་ལ་བདོ་ཕོད་
བཙུགས། །རིག་འཛིན་རྣམས་ལ་དོ་བདོས་སོ། །བདག་ནི་སྲུང་མ་ཁྱོད་ལ་འབོད། །ལྷ་སྲིན་སྡེ་
བརྒྱད་རམ་ཟླ་བཟློག །སྲིད་གསུམ་མཐུ་ཆེན་ཁྱེད་རྣམས་ཀྱི། །ལས་ཀྱི་ཕོ་ཉ་ཕྱོགས་བཅུར་
འགྱེད། །དམ་ཅན་ཚོགས་ནི་སྤྲིན་ལྟར་གཏིབས། །བཀའ་སྡོད་ཚོགས་ནི་གློག་ལྟར་འཁྱུག།
དམ་ཚིག་ཉམས་པའི་དགྲ་བགེགས་འདི། །ད་ལྟ་ཉིད་དུ་འདིར་ཁུག་ཅིག །གནམ་གྱི་འཇུ་
ཐག་སྐྱ་བོ་ཆོད། །ས་ཡི་ལྟེ་ཕུར་ནག་པོ་ཕྱུང༌། །ལས་ཀྱིས་རླུང་གིས་རྒྱབ་ནས་ཕུལ། །དུས་ཀྱི་
མུན་པས་མདུན་ནས་བསུས། ཁ་ནས་ཟུངས་ཁྲག་སྐྱུག་ཏུ་ཆུག ཁོང་པའི་ནང་ནས་སྙིང་ཕྱུང་
ཞིག །དཔྲལ་པའི་དབྱིངས་ནས་མིག་ཕྱུང་ཞིག །ལྟག་པའི་ཕྱོགས་ནས་བདུད་ཆོད་ཅིག །རྒྱུ་
མ་ནང་ཁྲོལ་ཐང་ལ་ཕོ། །དགྲ་བགེགས་སྲོག་རྩ་མྱུར་དུ་ཆོད། །ཐམས་ཅད་སྡང་བའི་དགྲ་ལ་
བྷྱོཿ མ་མོ་འཁོར་བཅས་དགྲ་ལ་བྷྱོཿ སྡེ་བརྒྱད་དམ་ཉམས་དགྲ་ལ་བྷྱོཿ དགྲ་བོ་བླ་ཚེ་ཐུམ་
རིལ་བྷྱོཿ དགྲ་བོའི་བླ་སྲོག་ཐུམ་རིལ་བྷྱོ། །དགྲ་བོའི་དབུགས་རྔུབས་ཐུམ་ཧྲིལ་བྷྱོཿ དགྲ་
བགེགས་སྲོག་ལ་བྲེང་བྲེང་རྒྱུག །དགྲ་བགེགས་སྙིང་ལ་རྦད་ཤཀ་བྷྱོཿ ཞེས་པ་དང༌། རོལ་མོ་དྲག་ཏུ་
བྱའོ། །གཏོར་ཟོར་འཕེན་ནའང་བསྐུལ་བ་འདི་ཉིད་བྱེད་པ་ཡིན། དུས་རྒྱུན་གྱི་བསྐང་བ་ལ་དྲག་བསྐུལ་མེད་ཀྱང་ཆོག་གོ །དེ་ནས་
ཐུན་གྱི་མཐར་ཐུན་གཏོར་འབུལ་བའམ། གཏོར་སྒྲུབ་གྲོལ་བའི་ཚེ་འཛིན་གཏོར་འབུལ་ན། གཏོར་མ་ཁང་སྟེང་དུ་བསྒྲིགས་ཏེ།

སྨན་རག་གིས་བྲན། རོལ་མོ་བྱིན་དབབ། མཚན་མོ་ཡིན་ན་གཏོར་མ་ལ་མེ་སྒྲོན་འཛུག བྷྱོཿ ཆོས་དབྱིངས་དབང་ཕྱུག་
མ་གཅིག་བདུད་ཀྱི་ཡུམ། །དཔལ་ལྡན་ལྷ་མོ་མི་ཕམ་སྲིད་གསུམ་བདག །སྡེ་བརྒྱད་དབང་
སྒྱུར་དཔལ་ལྡན་གཤིན་རྗེའི་ལྕམ། །བཀའ་སྡོད་ཕོ་ཉ་བྲག་གཡོག་འཁོར་དང་བཅས། །སྲིན་
པོ་འབུམ་དང་མ་མོ་བྱེ་བའི་ཚོགས། །བདུད་དང་སྲིན་མོ་གཤིན་རྗེའི་ཚོགས་དང་བཅས། །
ལང་ཀའི་བདག་མོ་ཞིང་སྐྱོང་འཁོར་དང་བཅས། །སྣང་སྲིད་ལྷ་སྲིན་སྡེ་བརྒྱད་འཁོར་དང་
བཅས། །འདབ་ཆགས་གཅན་གཟན་སྤྲུལ་པའི་འཁོར་དང་བཅས། །དགྲ་སྲོག་དབང་བྱེད་
བཤན་པའི་ཚོགས་དང་བཅས། །འདིར་གཤེགས་རྒྱན་གྱི་གཏོར་མ་འདི་བཞེས་ཤིག །སྨན་
རག་ཕུད་ཀྱི་མཆོད་པ་འདི་བཞེས་ཤིག །དམ་རྫས་སྣ་ཚོགས་མཆོད་པ་འདི་བཞེས་ཤིག།
སྔར་བཅོལ་ལེགས་པའི་གཏང་རག་གཉན་པོ་འབུལ། །ཕྱེ་བཅོལ་ལེགས་པའི་གསོལ་
འདེབས་གཉན་པོ་བཞེས། །འཕྲིན་ལས་རྣམ་བཞི་ཕྱོགས་མེད་འགྲུབ་པ་དང༌། །ངེས་དོན་
བསྟན་པ་ཕྱོགས་བཅུར་དར་བ་དང༌། །འཁོར་རྣམས་བསྲུང་ཞིང་རྐྱེན་རྣམས་བཟློག་པ་དང༌། །
བསམ་དོན་ཐམས་ཅད་ཡིད་བཞིན་འགྲུབ་པར་མཛོད། །
བྷྱོཿབྷྱོཿ དེ་ནི་དམ་ཉམས་དགྲ་ལ་བྷྱོཿ བགེགས་རིགས་སྟོང་ཕྲག་བརྒྱད་ཅུ་དགྲ་ལ་བྷྱོཿ
གདོན་རིགས་སུམ་བརྒྱ་དྲུག་ཅུ་དགྲ་ལ་བྷྱོཿ ནད་རིགས་བཞི་བརྒྱ་རྩ་བཞི་དགྲ་ལ་བྷྱོཿ ཤ་
ཟ་ཁྲག་འཐུང་ཐམས་ཅད་དགྲ་ལ་བྷྱོཿ དགྲ་བོའི་སྲོག་ལ་རོལ་ཅིག་སྲིན་མོའི་ཚོགས། །དམ་
ཉམས་དགྲ་བོ་ད་ལྟ་ཉིད་དུ་སྒྲོལ། །ཐུགས་དམ་དུས་ལ་བབ་པོ་ས་མཱ་ཡ། །དྲག་རོལ་ཡུན་རིང་དུ་
བྱ། ཤིས་བརྗོད་ཅུང་ཟད་ཅིག་དང་བཅས་ཏེ་ནང་དུ་འོངས། སླར་ཡང་མཆོད་པ་བྱིན་རླབས་བྱ། རྟེན་ཅིང་འབྲེལ་བར་
འབྱུང་བ་ཡི། །ཞེས་པ་མན་ཆད་གཏོར་ཆོག་བཞིན་དུ་བྱའོ། །དེ་ལྟར་ན་འདི་ནི་གཏོར་མ་ལ་བརྟེན་པའི་བསྐང་བ་ཡིན་ལ།
མདོས་བསྐང་ནི། སེ་མཁར་མ་སོགས་ཡི་གེ་རྙིང་པ་བཞིན་དུ་བྱེད་པ་ཡིན་པ་ལས། གཏོར་བསྐང་འདི་དང་སྦྲེལ་ཏེ་བྱེད་ན། བདེ་
ལེགས་དངོས་གྲུབ་སྩོལ་བའི་འཕྲིན་ལས་མཛོད་ཅེས་ལས་བཅོལ་སོང་མཚམས་བཤགས་པས་སྔོན་དེར་མདོས་བསྐང་

བྱ། གཏོར་བསྐངས་མི་བྱེད་པར་མདོས་བསྐང་ལོགས་སུ་བྱེད་ན། །བསྐང་རྫས་བྱིན་རླབས་ཡན་ཆད་གོང་བཞིན་བྱས་ནས། དེ་
མན་ཆད་མདོས་བསྐང་ཁོ་ན་གཞུང་བསྲངས་པས་ཆོག བློ་ཤིན་ཏུ་གཞན་ན་མདོས་བསྐང་ལ་བཀླགས་ཆོག་བྱེད་པའི་སྲོལ་ཡང་
གདའོ། །དཔལ་ལྡན་ལྷ་མོ་རེ་མ་ཏཱི། རྡོ་རྗེ་རབ་བརྟན་མའི་བསྐང་བའི་ཆོ་ག་ཚིག་ཆ་མདོར་བསྡུས་ཤིང༌། ཆོ་གའི་ཡན་ལག་
མ་ཚང་བ་མེད་པ་འདི་ཡང༌། དོན་གཉེར་མང་པོས་བསྐུལ་བའི་ངོར། ཏཱ་ར་ནཱ་ཐས་བར་སྐབས་སུ་སྨྲས་པའོ།། །།ཚིག་འབྱམས་
ཆེས་པ་ལས་སྙིང་པོ་བསྡུས་པ་ཅུང་ཟད་དང༌། ཁ་སྐོང་ཚིག་རེ་ཙམ་དང༌། གོ་རིམ་བདེ་བར་བསྒྱུར་བ་རེ་རེ་ཙམ་མ་གཏོགས་ཕལ་
ཆེར་གཞུང་དང་ཡིག་རྙིང་བཞིན་དུ་བྲིས་པའོ། །གཅིག་ཞུས། མངྒ་ལཾ།
༄༅། །དཔལ་ལྷ་མོ་རྡོ་རྗེ་རབ་བརྟན་མའི་གཏོར་ཆོག་
ངག་འདོན་བཞུགས།
༄༅། །ཨོཾ་སྭཱ་སྟི། དཔལ་ལྷ་མོ་རྡོ་རྗེ་རབ་བརྟན་མའམ་རྡོ་རྗེ་གཤོག་རྒོད་མའི་མཚན་དུ་གསོལ་བ་འདི་ལ། གཏོར་
མའི་མཆོད་པ་འབུལ་ཞིང་བསྙེན་པར་འདོད་ན། གཏོར་མ་སྙིང་གཟུགས་མ་ཤ་ཁྲག་གིས་བརྒྱན་པ་ཇི་ལྟར་འོས་པས་ཀྱང་རུང་
ལ། འཁོར་ལས་མཁན་གཉིས་ལ་བཤོས་ཕྲན་ཟུར་བཞི་སྦྲུལ་ཐོད་ཅན་རེ། གཙོ་མོའི་གཏོར་མའི་མདུན་དུ་བཤོམ་པའང་འདུག་པ་
རུང་མོད། ལ་ལས་གསུམ་པོ་སྡམས་པ་ལ་འཐེབ་ཀྱུས་སྐོར་བའི་ལག་ལེན་བྱེད་པའང་འདུག་སྟེ། དེ་ནི་མི་ལེགས་པར་མངོན་ནོ། །
ལས་མཁན་གཉིས་ཀྱི་གཏོར་མ་ལོགས་སུ་བྱེད་ན། སྣོད་ལོགས་པར་བཅུག་སྟེ་འོག་ཏུ་བཤམས་ན་ལེགས། འོན་ཀྱང་བསྐང་བའི་
སྐབས་ཡིན་ན་མ་གཏོགས། རྒྱུན་གྱི་ཉམས་ལེན་དང་བསྙེན་པའི་སྐབས། དེ་གཉིས་ལ་ལོགས་སུ་གཏོར་མ་བཤམ་མི་དགོས་ཞོར་
བྱུང་གིས་ཆོག་གོ །དེའི་མདུན་དུ་ནང་མཆོད་དང་རཀྟ་བཤམ། ཆུ་དང་ཉེར་སྤྱོད་སོགས་སྤྱི་དང་མཐུན་པར་བསྒྲིག །ཡང་རྒྱུན་ཁྱེར་
ཤིན་ཏུ་བསྡུས་པའི་སྐབས་གཏོར་མ་གྲུ་གསུམ་རང་ཞིག་བཅས་ཏེ། དེ་ཉིད་འདོད་ཡོན་ཀུན་འདུས་ཡིན་པས་མཆོད་པ་གཞན་མ་
བཤམ་ཀྱང་བསྔོ་རུ་རུང་ངོ༌། །དེ་ནས་ཡི་དམ་གང་ཡང་རུང་བའི་བདག་བསྐྱེད་བཟླས་པ་དང་བཅས་པ་སྔོན་དུ་སོང་ནས། ཡི་དམ་
གང་ཡིན་དེ་ཀའི་ལུགས་ཀྱི་གཏོར་མ་དང་ནང་མཆོད་ལྷན་ཅིག་བྱིན་རླབས་བྱས་པས་རུང་ལ། རཀྟ་ཡང་ནང་མཆོད་ཀྱི་ཞོར་ལ་

འགྲུབ་པའི་ལུགས་སམ། ཡང་ན་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཡཾ་གསུམ་ལས་
རླུང་གི་དཀྱིལ་འཁོར་གསུམ་གྱི་སྟེང་དུ་རཾ་གསུམ་ལས་མེའི་དཀྱིལ་འཁོར་རེ་རེ། དེ་རྣམས་
ཀྱི་སྟེང་དུ་ཨ་གསུམ་ལས་ཐོད་པའི་སྣོད་ཡངས་ཤིང་རྒྱ་ཆེ་བ་གསུམ། གཏོར་མའི་གནས་སུ་
བཟའ་བ་དམ་རྫས་ཀྱི་ཁྱད་པར་སྣ་ཚོགས་པ་ཐམས་ཅད་ཤ་ལྔའི་རྣམ་པར་གྱུར་ཏེ། དབུས་སུ་
མི་ཤ་ཧཱུཾ་སྔོན་པོས་མཚན་པ། ཤར་དུ་བ་ལང་གི་ཤ་ཨོཾ་དཀར་པོས་མཚན་པ། ལྷོར་ཁྱིའི་ཤ་ཏྲཾ་
སེར་པོས་མཚན་པ། ནུབ་ཏུ་རྟའི་ཤ་ཧྲཱིཿདམར་པོས་མཚན་པ། བྱང་དུ་གླང་པོ་ཆེའི་ཤ་ཨཿལྗང་
ཁུས་མཚན་པ། བདུད་རྩི་སྨན་གྱི་གནས་སུ་བཏུང་བ་དང་བཾ་རྫས་ཀྱི་བྱེ་བྲག་རྣམས་བདུད་རྩི་
ལྔར་གྱུར་པ་ནི། དབུས་སུ་བྱང་སེམས་མུཾ་ཡིག་སྔོན་པོས་མཚན་པ། ཤར་དུ་དྲི་ཆེན་མཾ་དཀར་
པོས་མཚན་པ། ལྷོར་དྲི་ཆུ་མཾ་སེར་པོས་མཚན་པ། ནུབ་ཏུ་རཀྟ་པཾ་དམར་པོས་མཚན་པ། བྱང་
དུ་ཤ་ཆེན་གྱི་དྭངས་མ་ཏཱཾ་ལྗང་ཁུས་མཚན་པ་རྣམས་སུ་གྱུར། རཀྟའི་གནས་སུ་དགྲ་བགེགས་
བསྒྲལ་བའི་ཤ་ཁྲག་གི་ཕུང་པོར་རཾ་ཡིག་གིས་མཚན་པ་སྟེ། དེ་ཐམས་ཅད་ལ་རང་དང་འོག་
གི་རླུང་གཡོས་མེ་སྦར་རྫས་རྣམས་ཞུ་ཞིང་ཁོལ་མ་དག་པ་རྣམས་སྦྱངས། ཨོཾ་ཨཱཿཧཱུཾ་ལན་གསུམ།
ཡེ་ཤེས་ཀྱི་བདུད་རྩི་ཁ་དོག་དྲི་རོ་ཕུན་སུམ་ཚོགས་པར་གྱུར། ཐམས་ཅད་ཀྱི་སྟེང་དུ་ཨོཾ་དཀར་
པོ་རེ་རེ། དེ་ལས་འོད་ཟེར་འཕྲོས། འཁོར་འདས་སྣོད་བཅུད་ཐམས་ཅད་ཀྱི་དྭངས་མ། ཡེ་
ཤེས་ཀྱི་བདུད་རྩིར་སྤྱན་དྲངས་ཏེ་ཨོཾ་ལ་ཐིམ། ཨོཾ་ཡིག་རྣམས་འོད་དུ་ཞུ་ནས་རྫས་ལ་ཐིམ་
པས། ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་མཧཱ་བ་ལིང་ཏ་ཏེ་ཛོ་བ་ལང་ཏ་བ་ལ་
བ་ཏེ་གུ་ཧྱ་སིདྡྷི་ས་མ་ཡ་ཧཱུཾ་ཧྲཱིཿཐ། ཨོཾ་སརྦ་པཉྩ་ཨ་མྲྀ་ཏ་ལ་ཧཱུཾ་ཧྲཱིཿཐ། ཨོཾ་མཧཱ་རཀྟ་ཛྭ་ལ་མཎྜ་
ལ་ཧཱུཾ་ཧྲཱིཿཐ། ཞེས་བྱིན་གྱིས་བརླབ་བོ། །ཤིན་ཏུ་བསྡུས་པའི་སྐབས་གཏོར་མ་དམར་གྱི་རྒྱན་དང་མྱོས་བྱེད་ཀྱིས་སྦྲན་པ་ཉིད་
ལ་གཏོར་སྨན་རག་གསུམ་ཚངས་པ་ཡིན་ནོ། །ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས། མེ་
རླུང་འཚུབ་མའི་དབུས། རྡོ་རྗེའི་ས་གཞི་དང་ལྕགས་རིས་བསྐོར་བའི་ནང༌། རཀྟའི་རྒྱ་མཚོ་

ཆེན་པོ་རྦ་ཀློང་འཁྲུགས་པའི་དབུས་སུ། བྷྲཱུཾ་ལས་གཞལ་ཡས་ཁང་བསེ་མཁར་དམར་པོ་གྲུ་
བཞི་པ། ངོས་བཞི་གསེར་དང༌། ཟུར་བཞི་མཆོང་ལས་གྲུབ་པ། རྨངས་གཞི་ལྕགས་ལས་གྲུབ་
ཅིང༌། ཤེལ་གྱི་{སྐྲས་[སྐས]བཙུགས་པ། དེའི་དབུས་སུ་མི་རོ་རྟ་རོ་གཅལ་དུ་བཀྲམ་པའི་
གནས་ལ། ཉི་མའི་སྟེང་དུ་ཀཾ་ལས་རལ་གྲི་ཀཾ་གིས་མཚན་པ་ལས་འོད་ཟེར་འཕྲོས། འཕགས་
པ་མཆོད། སེམས་ཅན་གྱི་དོན་བྱས། དགྲ་བགེགས་གདུག་པ་ཅན་ཐམས་ཅད་ཚར་བཅད།
ཚུར་འདུས་ཡོངས་སུ་གྱུར་པ་ལས། དཔལ་ལྡན་གཉན་གྱི་རེ་མ་ཏཱི་ལྷ་མོ་རྡོ་རྗེ་རབ་བརྟན་
མ། སྐུ་མདོག་སྨུག་ནག །ཞལ་གཅིག་ཕྱག་གཉིས་མ། ཕྱག་གཡས་པས་རལ་གྲི་འཕྱར་བས་
བསྟན་པ་བསྲུང་ཞིང་གདུག་ཅན་ཚར་གཅོད་པ། གཡོན་གཏེར་གྱི་ནེའུ་ལེ་འཛིན་པས་སྒྲུབ་
པ་པོ་ལ་དངོས་གྲུབ་སྩོལ་བ། དམར་ལ་ཟླུམ་པའི་སྤྱན་གསུམ་དང་ལྡན་ཞིང་མཆེ་བ་གཙིགས་
པ། དབུ་སྐྲ་དམར་སེར་སྤྱི་བོར་འཁྱིལ་བ། མིའི་པགས་པའི་སྟོད་གཡོགས་དང༌། བ་གླང་གི་
པགས་པས་སྨད་དཀྲིས་པ། རེ་ལྡེའི་ཤམ་བུ་ཅན། སྦྲུལ་རིགས་བཞིའི་སྐེ་རགས་བཅིངས་པ།
ཐོད་སྐམ་གྱི་དབུ་རྒྱན་དང༌། མི་མགོའི་དོ་ཤལ་དང༌། རུས་པ་དང་སྦྲུལ་གྱིས་བརྒྱན་པ། ལྟེ་བ་
ནས་ཉི་མ་དང༌། སྤྱི་གཙུག་ནས་ཟླ་བ་འཆར་བ། ཁྲག་ཞག་གི་ཐིག་ལེས་བརྒྱན་ཞིང་སྐུ་ལས་
མེ་འོད་འཕྲོ་བ། རླུང་ནག་འཚུབ་མའི་དབུས་ན་དྲེལ་རྟ་རྐང་གསུམ་ལ་ཆིབས་པའོ། །འདིར་ལྷ་
མོ་འདི་རྡོ་རྗེའི་གཤོག་པ་ཅན་དུ་བྱེད་པའི་ལུགས་གཅིག་ཀྱང་ཡོད་པ་ཤིན་ཏུ་ལེགས་པ་ཞིག་ཀྱང་ཡིན་ནོ། །འཁོར་ལས་ཀྱི་
ལྷ་མོ་ཆུ་སྲིན་གདོང་ཅན་དང༌། བ་ལཾ་མ་དྲེལ་སྣ་དང༌། ཁྲི་སྨན་ས་ལེ་དང༌། ལས་བཞིའི་ལྷ་
མོ་དང༌། དུས་བཞིའི་རྒྱལ་མོ་དང༌། མ་མོའི་ཚོགས་དཔག་ཏུ་མེད་པས་བསྐོར་བའོ། །དེ་ཙམ་གྱི་
ཀྱང་ཆོག་ལ། ལས་མཁན་གཉིས་བསྐྱེད་པར་འདོད་ན། ཕུཿཏྲི་ཛཿ འོག་ཕྱོགས་གཡས་ཟུར་དུ་མིང་པོ་ཀླུ་ཆེན་
ཐོད་དཀར་སྐུ་མདོག་དཀར་པོ། སྦྲུལ་མགོའི་གདེངས་ཀ་ཅན། གཡས་ཁྲམ་ཤིང་དང༌། གཡོན་
གཏེར་གྱི་བུམ་པ་འཛིན་པ། ཀླུ་རྟ་སྔོན་པོ་ལ་ཞོན་པ། དུ་ཏྲི་ཛཿ གཡོན་ཟུར་དུ་ལས་མཁན་ཀླུ་

བདུད་ནག་པོ། གཡས་རལ་གྲིའམ་རུ་མཚོན། གཡོན་སྦྲུལ་ཞགས་འཛིན་པ། བདུད་རྟ་ནག་
པོ་ལ་ཞོན་པའོ། །ཞེས་བསྐྱེད་དོ། །ཡེ་ཤེས་ལྷ་མོའི་སྐུའི་དཔྲལ་བར་ཨོཾ། མགྲིན་པར་ཨཱཿ ཐུགས་
ཀར་ཧཱུཾ། ཐུགས་ཀའི་ཧཱུཾ་ལས་འོད་ཟེར་འཕྲོས་པས། རང་བཞིན་གྱི་གནས་ནས་དཔལ་གྱི་ལྷ་
མོ་འཁོར་དང་བཅས་པ་བཛྲ་ས་མཱ་ཛཿ བྷྱོཿ དཔལ་ལྡན་གཉན་གྱི་རེ་མ་ཏཱི། ཁྱོད་ཀྱི་སྤྱི་བོའི་
གཙུག་རུམ་ནས། །ཉི་མ་ཟླ་བའི་འོད་ཟེར་འཕྲོས། །ནག་མོ་མི་བཟད་ཆོ་འཕྲུལ་ཅན། །མིང་
པོས་འབོད་ཀྱི་ད་ཚུར་བྱོན། ཁྱོད་ཀྱི་ཐུགས་ཀྱི་དཀྱིལ་འཁོར་ནས། །འདོད་ཁམས་མ་མོ་སྟོང་
སྟོང་འགྱེད། །མ་ཡི་གསང་བའི་དཀྱིལ་འཁོར་ནས། །ལས་ཀྱི་མ་མོ་སྟོང་ཕྲག་འགྱེད། །མ་ཡི་
ཞབས་མཐིལ་གཡས་གཡོན་ནས། །ཕོ་ཉ་འབུམ་དང་ཉི་ཁྲི་འགྱེད། །བདུད་དང་ལྷ་འདྲེ་ངན་
སེམས་ཅན། །དགྲ་བོ་ཀུན་འདུལ་གནས་འདིར་བྱོན། །{ནག་མོ་[རཀ་མོ་]དུ་ར་དུན་ཏིང་བྷྱོཿ
ཁ་ཁ་དུ་ར་དུན་ཏིང་བྷྱོཿ ཧེ་ར་དུ་ར་དུན་ཏིང་བྷྱོཿ ཨེ་ཨ་ར་ལི་ཧྲཾ་ཧྲིཾ་ཛཿ ཞེས་སྤྱན་དྲངས། ཨརྒྷཾ་ནས་
ཤཔྟའི་བར་གྱིས་མཆོད། བྷྱོཿབྷྱོཿའདོད་པ་ཁམས་ཀྱི་དབང་ཕྱུག་མ། །བདུད་ཀྱི་ཡུམ་ལ་གཤིན་རྗེའི་
ལྕམ། །དཔལ་ལྡན་རྡོ་རྗེ་གཤོག་རྒོད་རྩལ། །བདག་ནི་བརྡ་ཡི་ཕྱག་འབུལ་ལོ། །མ་མོ་ནག་མོ་
རཀ་མོ་ས་མ་ཡ་ཨ་ཏི་པཱུ་ཧོ། པྲ་ཏི་པཱུ་ཧོ། ས་མ་ཡ་ཕུ་ཧོ། ཞེས་ཕྱག་བཙལ། མཧཱ་ཀཱ་ལི་དེ་བི་ས་མ་ཡ་
སྟྭཾ། ཞེས་དམ་ལ་བཞག བྷྱོཿ སྲིད་གསུམ་དབང་བསྡུད་ནག་མོ་རེ་མ་ཏཱི། །མཐིང་ནག་རལ་པ་སྤྲིན་
སྤུངས་འཐིབས་པ་འདྲ། །ཏི་རའི་གནས་ནས་བྱིས་པའི་དུར་བྱེད་མ། །མི་དུར་གཅོད་བྱེད་ནག་
མོ་བཞུགས་སུ་གསོལ། །མ་མོ་ནག་མོ་ས་ཡ་ཏིཥྛ་ལྷན། ཞེས་བཞུགས་སུ་གསོལ། ཛཿཧཱུཾ་བཾ་ཧོཿལན་མང་
དུ་བརྗོད། གཉིས་སུ་མེད་པར་བསྟིམ། ཏདྱ་ཐཱ། རུ་རུ་བི་ཏིཥྛ་བ་ཏོ་སི། མ་མོ་རཀ་མོ་ཙིཏྟཾ་ཁ་རག་
མ་བྷྱོཿབྷྱོཿསྭཱཧཱ། ཞེས་བཟླས་པ་ཅུང་ཟད་བྱ། ཨོཾ་ཨཱཿཧཱུཾ་ཧ་ཧོ་ཧྲཱིཿ ཞེས་གཏོར་མ་བྱིན་རླབས་ཁ་གསོས་ལ། སྔགས་
སྙིང་པོ་དེ་ཉིད་ཚར་གཅིག་གི་རྗེས་ལ་འདི་འདོགས་ཏེ། ཨོཾ་བ་ལིང་ཏ་ཁ་རཾ་ཁཱ་ཧི། ཨོཾ་ཡོ་གི་ནཱི་ཁ་རཾ་ཁཱ་ཧི། ཌཱ་
ཀི་ནཱི་ཁ་རཾ་ཁ་ཧཱི། སྟྭཾ་པ་བྷ་ག་ཏ་ཨ་ཀ་ས་ལ་ཧོ། ཞེས་པ་ལན་བདུན་གྱིས་གཏོར་མ་ཕུལ། དེ་བཞིན་དུ་སྙིང་

པོའི་མཐར། ཨོཾ་པཉྩ་ཨ་མྲྀ་ཏ་ཁ་རཾ་ཁཱ་ཧི། ཡོ་གི་ནི་སོགས་གོང་བཞིན། ལན་གཅིག་གམ་གསུམ་གྱིས་བདུད་རྩི་
ཕུལ། དེ་བཞིན་དུ་ཨོཾ་མཧཱ་རཀྟ་ཁ་རཾ་སོགས་སྦྱར་བ་ལན་གཅིག་གམ་གསུམ་གྱིས་རཀྟ་ཕུལ། རྟེན་ཅིང་འབྲེལ་
བར་འབྱུང་བ་ཡི། །ལྷ་རྫས་དམ་པའི་མཆོད་ཡོན་འདི། །ལྷ་མོ་འཁོར་དང་བཅས་ལ་འབུལ། །
བཞེས་ནས་བདག་ལ་དགྱེས་པར་མཛོད། །ཨོཾ་མཧཱ་ཀཱ་ལི་རེ་མ་ཏཱི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་
སྭཱཧཱ། དེ་བཞིན་དུ། ཞབས་བསིལ། ནས། རོལ་མོའི་བར་དང༌། པཱདྱཾ་ནས། ཤཔྟའི་བར་གྱིས་འདོན་པ་སྤོ། བསྡུས་
ན་སྔགས་ཙམ་གྱིས་ཆོག བྷྱོཿ ལྷ་ལ་དབང་བསྒྱུར་ལྷ་མོ་དཔལ་འབར་མ། །དབང་ཕྱུག་ཆེན་མོ་སྲས་
མོ་གཟི་ལྡན་མ། །སུམ་ཅུ་རྩ་གསུམ་གནས་ཀྱི་བདག་མོ་སྟེ། །ལྷ་མོ་རེ་མ་ཏཱི་ལ་ཕྱག་འཚལ་
བསྟོད། །བདུད་ལ་དབང་བསྒྱུར་བདུད་མོ་དཔལ་འབར་མ། །རེ་ཏི་མགོ་ཡག་བུ་མོ་རེ་མ་ཏཱི། །
ནག་མོ་རྩེ་དགུའི་གནས་ཀྱི་བདག་མོ་སྟེ། །བདུད་མོ་རེ་མ་ཏཱི་ལ་ཕྱག་འཚལ་བསྟོད། །ཀླུ་
ལ་དབང་བསྒྱུར་ཀླུ་མོ་དཔལ་འབར་མོ། །གཙུག་ན་རིན་ཆེན་བུ་མོ་ཡིད་འོང་བྱམས། །རོལ་
མཚོ་བདུན་གྱི་གནས་ཀྱི་གཙོ་མོ་སྟེ། །ཀླུ་མོ་རེ་མ་ཏཱི་ལ་ཕྱག་འཚལ་བསྟོད། །གནོད་སྦྱིན་
དབང་བསྒྱུར་གནོད་སྦྱིན་དཔལ་འབར་མ། །གང་བ་བཟང་པོའི་བུ་མོ་ཤམ་ཤམ་མ། །ནག་
ཚལ་དྲ་བ་ཅན་གྱི་གཙོ་མོ་སྟེ། །གནོད་སྦྱིན་རེ་མ་ཏཱི་ལ་ཕྱག་འཚལ་བསྟོད། །ཅེས་པས་བསྟོད། བྷྱོཿ
དཔལ་ལྡན་རྡོ་རྗེ་རབ་བརྟན་མ། །སྐུ་མདོག་མཐིང་ནག་ཆེན་པོ་ལ། །ཞལ་གཅིག་ཕྱག་གཉིས་
སྤྱན་གསུམ་མ། །ཕྱག་གཡས་རལ་གྲི་འབར་བ་བསྣམས། །གཡོན་པའི་ཕྱག་གིས་ནེའུ་ལེ་
འཛིན། །ཆིབས་སུ་དྲེའུ་རྟ་རྐང་གསུམ་ཆིབས། །སྐུ་ལ་མི་ལྤགས་གཡང་གཞི་གསོལ། །ལྷ་མོ་
རྡོ་རྗེ་དབང་སྒྲུབ་མ། །འཕྲིན་ལས་བཅོལ་བའི་དུས་ཀྱི་ཚེ། །ཉིན་གསུམ་ཁྲ་ལྟར་འཁྱུག་ཅིང་
བྱོན། །མཚན་གསུམ་གློག་ལྟར་འཁྱུག་ཅིང་བྱོན། །བསྟན་པ་བསྲུང་བའི་དུས་ལ་བབས། །མ་
གཅིག་རྡོ་རྗེ་རབ་བརྟན་མ། །དགྲ་བོ་འཇོམས་པའི་དུས་ལ་བབ། །དཔལ་ལྡན་རྡོ་རྗེ་རེ་མ་ཏཱི། །
 རཀྟའི་མཆོད་པ་འདི་བཞེས་ཤིག །བདུད་རྩི་སྨན་གྱི་མཆོད་པ་གསོལ། །ཤ་ཁྲག་གཏོར་

མ་འདི་བཞེས་ཤིག ཁྱེད་ཀྱི་ཐུགས་དམ་དུས་ལ་བབ། །བཅོལ་བའི་འཕྲིན་ལས་སྒྲུབ་པར་
མཛོད། །རྣལ་འབྱོར་བདག་གིས་བསམ་པ་སྒྲུབས། །དེ་རྗེས། མཆོད་སྦྱིན་གཏོར་མ་འདི་བཞེས་
ལ་ནས། ཀུན་འགྲུབ་ཤོག་གི་བར་སྤྱི་དང་མཐུན་པར་ཡང་འཕྲིན་ལས་བཅོལ། ཡིག་བརྒྱ་བཟླས། མ་འབྱོར་བ་དང་
སོགས་ཀྱིས་བཟོད་པར་གསོལ། རྟེན་ཡོད་ན་བརྟན་བཞུགས་བྱ། ཨོཾ་ཁྱོད་ཀྱིས་སེམས་ཅན་སོགས་གཏོར་མགྲོན་རྣམས་
གཤེགས། སྨོན་ལམ་དང་བཀྲ་ཤིས་སོགས་སྤྱི་དང་མཐུན་པར་བྱའོ། །དཔལ་ལྷ་མོ་རྡོ་རྗེ་རབ་བརྟན་མའི་གཏོར་ཆོག་ངག་འདོན་
འདི་ཡང་དོན་གཉེར་མང་པོས་བསྐུལ་བའི་ངོར། རྒྱལ་ཁམས་པ་ཏཱ་ར་ནཱ་ཐས་སྨྲས་པའོ།། །།འདིའི་གཏོར་ཆོག་ངག་འདོན་ཕྱིས་
བསྒྲིགས་པ་འགའ་རེ་འདུག་ཀྱང༌། རྙིང་མ་ལ་གསར་མ་བས་དབང་བཟས་པའི་སྟབས་དགོས་ངོས་ཤེས་པ་འགའ་རེ་ཆད་འདུག་
པ་སྐབས་འདིར་ཆ་འགྲིག་པར་བྱས་སོ། །གཅིག་ཞུས། མངྒ་ལཾ།
༄༅། །ཡས་གཏམ་དང་བསྔོ་བ་མདོར་བསྡུས་བཞུགས།
༄༅། །ཨོཾ་སྭཱ་སྟི། ཡས་གཏམ་དང་བསྔོ་བ་མདོར་བསྡུས་པ་ནི། འདི་ལྟར་དངོས་གྲུབ་
འབྱུང་གནས་རྩ་རྒྱུད་ཀྱི་བླ་མ། དོན་གཉིས་མཐར་ཕྱིན་སྟོན་པ་སངས་རྒྱས། སྒྲིབ་གཉིས་མུན་
སེལ་སྐྱོབ་པ་དམ་ཆོས། རིག་གྲོལ་གཉིས་ལྡན་འཕགས་པའི་དགེ་འདུན་ཏེ། སྐྱབས་བསླུ་མེད་
དཀོན་མཆོག་གསུམ། སྤྱིར་སངས་རྒྱས་ཀྱི་ཞིང་ཁམས་ན་བཞུགས་པ་བསམ་གྱིས་མི་ཁྱབ།
སྒོས་བཀྲ་ཤིས་ཀྱི་གཙུག་ལག་ཁང་འདི་ཉིད་ན་ཞེས་སམ། ཡ་མཚན་རྨད་དུ་བྱུང་བའི་ཕོ་བྲང་
འདི་ཉིད་ན་ཞེས་སྐབས་དང་སྦྱར། ངོ་མཚར་གཟི་འོད་འཕྲོ་བའི་ནོར་བུ། བྱིན་རླབས་ཆུ་བརྒྱ་
འབབ་པའི་གངས་རི། ཉོན་མོངས་དྲི་མ་འཁྲུད་པའི་དག་བྱེད། མཆོག་གསུམ་གྱི་རྟེན་རྨད་
དུ་བྱུང་བ་རྣམས། བདུད་དཔུང་རི་བོ་འཇོམས་པའི་གནམ་ལྕགས། བསྟན་པ་གངས་རི་སྐྱོང་
བའི་སེང་གེ། བསྟན་འཛིན་བུ་བཞིན་སྐྱོང་བའི་སྲུང་མ། དཔལ་མགོན་དམ་པ་ཆོས་སྐྱོང་བ་

རྣམས་ཀྱི་ཞབས་འབྲིང་དང་བཅས་ཏེ་བཞུགས། དེ་རྣམས་ཀྱི་སྐྱབས་འོག་ནས། དེང་འདིར་
འདུས་པ་རྒྱ་མཚོ་ལྟ་བུ་མངོན་དུ་གྱུར་པ་ལ། བསྟན་པའི་སྲོག་ཤིང་ཡོངས་ཀྱི་དགེ་བའི་བཤེས་
གཉེན་ཆེན་པོ་རྣམས་ཀྱིས་གྲལ་གྱི་གུང་མནན། མི་ཆེ་བར་གྱུར་པ་རྣམས་ཀྱིས་གྲལ་གྱི་གཞུང་
སྲང༌། ཡོན་ཏན་མཁས་པར་སྦྱངས་པ་རྣམས་ཀྱིས་གྲལ་གྱི་ཟུར་ནས་བརྒྱན། བསོད་ནམས་
དཔལ་གྱིས་མངོན་པར་མཐོ་བའི་ཡོན་བདག་རྣམས་དང༌། བྱ་བ་བྱེད་པ་ཕྱག་ལེན་པ་དང་
བཅས་པས་གྲལ་གྱི་མཐའ་ནས་བརྒྱན་ཏེ། རྟེན་འབྱུང་ཟབ་མོའི་དབང་ལས་གདན་འཇོམ་
པར་བཞུགས་པ་ལགས། དེ་ལྟར་འཚོགས་པ་ཐམས་ཅད་དཀར་བ་ལས་ཀྱིས་གཞི་བཟུང༌།
དག་པ་སྨོན་ལམ་གྱིས་མཚམས་སྦྱར། ཆོས་དམ་ཚིག་གི་སྒོ་ནས་འབྲེལ་བ་ཟབ། རྣམ་གྲོལ་
ཐར་པའི་གླིང་དུ། རྣམ་དཀར་དགེ་བའི་བྱ་བ་ཁྱད་པར་ཅན་ལ་འཚོགས་པས། ཚོགས་པ་ཡང་
བཟང༌། སྐབས་འདིར་ལོ་རྒྱུས་ཅུང་ཟད་ཞུ་འཚལ་ན། །
སྤྱིར་ལོ་རྒྱུས་ལ། གཞི་སྐྱེ་བོ་མི་ཆོས་ཀྱི་ལོ་རྒྱུས་དང༌། རྒྱན་དམ་པ་ལྷ་ཆོས་ཀྱི་ལོ་རྒྱུས་
དང༌། བྱས་ཤེས་བཀའ་དྲིན་ཆེ་བའི་ལོ་རྒྱུས་ཏེ་གསུམ་ལས། གཞི་སྐྱེ་བོ་མི་ཆོས་ཀྱི་ལོ་རྒྱུས་
ལ། སྟེང་དུ་རྗེའི་གདུང་རབ། འོག་ཏུ་འབངས་ཀྱི་མི་རབས། སྟོང་སྡེ་{སའི་[སྲིད་པའི་]
ཆགས་ཚུལ། །འཇིག་རྟེན་ལུགས་ཀྱི་རྣམ་གཞག་སྟེ་བཞིར་དབྱེ་བ་ལས། དང་པོ་ནི། བསྐལ་
པ་འདི་ལ་རྒྱལ་པོ་ལ་སྔ་བ་མང་པོས་བཀུར་བའི་རྒྱལ་པོ་ནས་བཟུང༌། ཤཱཀྱའི་རྒྱལ་པོ་དོན་
ཐམས་ཅད་གྲུབ་པ་ཡན་ཆད་དུ། ཤཱཀྱའི་རྒྱལ་བརྒྱུད་ས་ཡ་ཆིག་འབུམ་ཉི་ཁྲི་ཆིག་སྟོང་ལྔ་བརྒྱ་
དང་བཅུ་བཞི་བྱུང་བ་ལགས། གཞན་ཡང༌། མ་ག་དྷའི་རྒྱལ་པོ་གཟུགས་ཅན་སྙིང་པོ། ཀོ་ས་
ལིའི་རྒྱལ་པོ་གསལ་རྒྱལ། འབང་སའི་རྒྱལ་པོ་འཆར་བྱེད། འཕགས་རྒྱལ་གྱི་རྒྱལ་པོ་རབ་
སྣང་ལ་སོགས་པ་དང༌། སྤྲུལ་པའི་ཆོས་རྒྱལ་མྱ་ངན་མེད་ལ་སོགས་པ། འཇིག་རྟེན་བདེ་བར་
སྐྱོང་བའི་རྒྱལ་པོ་མཐའ་ཡས་པ་བྱོན། བོད་ཟལ་མོ་གངས་ཀྱི་ར་བ་འདིར། མི་རྗེ་ལྷས་མཛད་

པ་ལ་སྔ་བ། རྗེ་གཉན་ཁྲི་བཙན་པོ་ནས་བཟུང་སྟེ། གནམ་གྱི་ཁྲི་བདུན། སའི་ལེགས་དྲུག་ལ་
སོགས་པ་དང༌། འཇམ་དཔལ་རྩ་རྒྱུད་ནས་ལུང་བསྟན་པ་ལྟར་སྤྲུལ་པའི་རྒྱལ་པོ་དུ་མ་བྱོན་
པ་ལས། ལྷ་ཐོ་ཐོ་རིའི་གཉན་བཙན་གྱི་དུས་སུ་དམ་པའི་ཆོས་ཀྱི་དབུ་བརྙེས། སྲོང་བཙན་
སྒམ་པོའི་དུས་སུ་སྲོལ་བསྟོད། ཁྲི་སྲོང་སྡེ་བཙན་གྱིས་དུས་སུ་དར་ཞིང་རྒྱས་པར་མཛད། ཁྲི་
རལ་པ་ཅན་གྱིས་བླ་སྒོ་དང་པོ་དགེ་འདུན་ལ་འབུལ་བ་སོགས། ཆབ་སྲིད་དམ་པའི་ཆོས་སུ་
བསྒྱུར། ཕྱིས་དེ་དག་གི་བརྒྱུད་ལས་བྱུང་བའི། ལྷ་བླ་མ་ཁུ་དབོན་དང༌། མངའ་བདག །རྩེ་
ལྡེ་ལ་སོགས་པས་ཀྱང༌། འཁོར་འབངས་བདེ་བར་སྐྱངས་ཤིང༌། དཀོན་མཆོག་གསུམ་ལ་རྒྱ་
ཆེར་མཆོད་པ་ལགས། གཞན་ཡང་རྒྱ་ནག་དང་རྒྱ་ནག་ཆེན་པོ་ལ་སོགས་པར། སྤྲུལ་པའི་
ཆོས་ཀྱི་རྒྱལ་པོ་དཔག་ཏུ་མེད་པ་བྱོན་པ་ལགས་ཀྱང༌། སྐབས་འདིར་དེ་ཙམ་ལས་གླེང་བའི་
སྔོ་མ་ཐོགས་ལགས། །
གཉིས་པ་ནི་བསྐལ་པ་དང་པོའི་དུས་སུ་གཙོ་བོ་དང༌། འཁོར་འབངས་ཀྱི་དབྱེ་བ་མེད།
དེ་ནས་རིམ་གྱིས་རིགས་རུས་ཆོ་འབྲང་གི་དབྱེ་བ་ཐ་དད་པར་གྱུར་པ་ལས། རྒྱ་གར་འཕགས་
པའི་ཡུལ་དུ་མི་རིགས་བཞི་མ་འཆོལ་བར་གནས། སྤུར་རྒྱལ་བོད་ཀྱི་རྒྱལ་ཁམས་འདིར། མི་
རིགས་བཞིའི་དབྱེ་བ་མེད་ཀྱང༌། མིའུ་ཐུང་གདོང་དྲུག་ལ་སོགས་པ་རུས་ཀྱི་དབྱེ་བ་དུ་མ་ཡོད་
པར་སོགས། ཞེས་པ་ཙམ་གྱི་ཡང་ཆོག་ལ། སྐབས་འདིར་ཡོན་བདག་སོགས་དམིགས་གསལ་
རིགས་རུས་ངེས་པ་ཅན་ཡོད་ན། རུས་ཀྱི་སྡེ་ཚན་དེ་ལྟ་བུ་ཡོད་པ་ལས། དེང་ཡུལ་ཁམས་འདི་
ཞེས་བྱ་བ་ནས། རུས་འདི་ཞེས་བྱ་བའི་རྒྱུད་ལ། ཡབ་དུ་བཙུན་ལ་ཡུམ་དུ་མཛངས་པ། དད་
པ་དང་འབྱོར་བ་དང་བློ་གྲོས་ཕུན་སུམ་ཚོགས་པས་མཛེས་པའི། ཡོན་བདག་གམ་དགེ་
བཤེས་སོགས་འདི་ཞེས་བྱ་བ་བྱོན་པ་ལགས། ཞེས་སམ། རྟེན་བཞེངས་པའམ། དགེ་འདུན་
གྱི་བསྙེན་བཀུར་སོགས་ཚོགས་གསོག་བྱས་པའི་རིགས་ལ། རྣམ་དཀར་དགེ་བའི་ལས་འདི་

དང་འདི་ལྟ་བུ་མཛད་པ་ལགས། ཞེས་སྐབས་དང་སྦྱར་ཏེ་བརྗོད། བྱ་བ་འགངས་ཆེ་བ་མེད་ན་
བརྗོད་མི་དགོས། །
གསུམ་པ་ནི། འཇིག་རྟེན་གདགས་པ་ལ་སོགས་པ་ཆོས་མངོན་པ་ལས། གླིང་བཞི་པའི་
འཇིག་རྟེན་གྱི་ཁམས་དང༌། སྟོང་གསུམ་གྱི་འཇིག་རྟེན་དང༌། ཁམས་གསུམ་གྱི་རྣམ་གཞག་
སོགས་མང་དུ་གསུངས། ཇི་སྐད་དུ། གླིང་བཞི་པ་དང་ཉི་ཟླ་དང༌། །རི་རབ་དང་ནི་འདོད་ལྷ་
དང༌། །ཚངས་པའི་འཇིག་རྟེན་སྟོང་ལ་ནི། །སྟོང་ནི་སྤྱི་ཕུད་ཡིན་པར་འདོད། །དེ་སྟོང་ལ་ནི་
སྟོང་གཉིས་པ། །བར་བའི་འཇིག་རྟེན་ཁམས་ཡིན་ནོ། །དེ་སྟོང་ལ་ནི་སྟོང་གསུམ་མོ། །ཞེས་
གསུངས་ཤིང༌། དེ་ལྟར་ན་ཕྱོགས་བཅུ་རབ་འབྱམས་མུ་མེད་པའི་འཇིག་རྟེན་གྱི་ཁམས་
ཐམས་ཅད་ན་ཡང༌། འདོད་ཁམས་གནས་རིགས་ཉི་ཤུ། གཟུགས་ཁམས་རིགས་བཅུ་བདུན།
གཟུགས་མེད་སྐྱེ་མཆེད་མུ་བཞི་ལ་སོགས་པ་མཐའ་ཡས་པ་ཡོད་པར་གསུངས་ཤིང༌། དེ་
བཞིན་དུ་ཐེག་པ་ཆེན་པོའི་མདོ་སྡེ་དང་མངོན་པ་རྣམས་ལས་ཀྱང་མང་དུ་གསུངས། ཁྱད་པར།
ཐེག་པ་ཐམས་ཅད་ཀྱི་ཡང་རྩེ་དཔལ་ལྡན་དུས་ཀྱི་འཁོར་ལོ་ལས། འབྱུང་བ་ཆེན་པོ་བཞིའི་
དཀྱིལ་འཁོར་ལ་གནས་པའི། རི་རྒྱལ་ལྷུན་པོ་སོགས། རི་བདུན། གླིང་བདུན། མཚོ་བདུན།
འཛམ་གླིང་ཆེན་པོ་ལས་ཀྱི་ས་དུམ་བུ་བཅུ་གཉིས་པ་དང༌། སྲིད་རྩེའི་གནས་གྱི་མཐར་ཐུག་
པར་འབུམ་ཕྲག་བཞི་པའི་འཇིག་རྟེན་གྱི་ཁམས་གསུངས་ཤིང༌། ཕྱོགས་བཅུའི་འཇིག་རྟེན་
གྱི་ཁམས་དང༌། མཐའ་ཡས་མུ་མེད་པའི་འཇིག་རྟེན་གྱི་ཁམས་སྤྱི་དང༌། ནམ་མཁའ་ལ་ཁྱིམ་
གྱི་འཁོར་ལོ། གཟའ་དང་རྒྱུ་སྐར་ལ་སོགས་པའི་འགྲོས་དང་བཅས་པ། ས་གཞི་དུམ་བུ་བཅུ་
གཉིས་ལ། ཆོས་ཀྱི་འཁོར་ལོས་སྒྱུར་བ་སོགས་འཁོར་ཞིང༌། དུས་བཞི་ཆེ་ཆུང་གི་རྣམ་པར་
བཞག་པ་ལ་སོགས་པ་དང་བཅས་པ་རྒྱ་ཆེར་གསུང་པ་ལགས་ནའང༌། མཁྱེན་པ་ཅན་ཀླད་
ནས་བཞུགས་པས་རྒྱས་པར་ཞུ་མི་འཚལ།

བཞི་པ་ནི་མི་ཆོས་བཅུ་དྲུག་དང༌། སྒྱུ་རྩལ་དྲུག་ཅུ་ལ་སོགས་ཏེ། འཇིག་རྟེན་ལུགས་ཀྱི་
བསྟན་བཅོས་རྣམས་ལས་ཀྱང༌། རྒྱ་ཆེར་གསུངས་པ་ལགས་ཤིང༌། མདོར་ན། འཇིག་རྟེན་
ཡ་རབས་ཀྱི་སྤྱོད་ཚུལ་ལ་བརྟེན་པ་ནི། འདི་དང་ཕ་རོལ་ཀྱི་དགེ་ལེགས་ཐམས་ཅད་ཀྱི་རྩ་བ་
ལགས་ཏེ། ཇི་སྐད་དུ། མིའི་ཆོས་ལུགས་ལེགས་སྤྱད་ན། །ལྷ་ཡུལ་བགྲོད་པ་ཐག་མི་རིང༌། །ལྷ་
དང་མི་ཡི་ཐེམ་སྐས་ལ། །འཛེགས་ན་ཐར་པ་གམ་ན་འདུག །ཅེས་གསུངས་པ་ལྟར་ལགས། །
གཉིས་པ་རྒྱན་དམ་པ་ལྷ་ཆོས་ཀྱི་ལོ་རྒྱུས་ལ། སྟོན་པ་སངས་རྒྱས་ཀྱི་བྱོན་ཚུལ། བསྟན་
པ་དམ་ཆོས་ཀྱི་དར་ཚུལ། བསྟན་འཛིན་དགེ་འདུན་གྱི་བྱོན་ཚུལ་གསུམ་དུ་གླེང་བར་གདའ་
བ་ལས། དེ་དག་མདོ་ཙམ་ཞིག་སྙན་ཏུ་གསོལ་ན། སྟོན་པ་སངས་རྒྱས་ཀྱི་བྱོན་ཚུལ་ལ། སྤྱིར་
དུས་གསུམ་གྱི་སངས་རྒྱས། མཁའ་མཉམ་དུ་བཞུགས་པ་ལས། འོ་སྐོལ་གྱི་སྟོན་པ་ཡང་དག་
པར་རྫོགས་པའི་སངས་རྒྱས། རྒྱལ་བ་ཤཱཀྱ་སེང་གེ་འདི་ཉིད། དང་པོར་བྱང་ཆུབ་མཆོག་ཏུ་
ཐུགས་བསྐྱེད། བར་དུ་བསྐལ་པ་གྲངས་མེད་གསུམ་དུ་ཚོགས་བསགས། མཐར་མངོན་པར་
རྫོགས་པས་སངས་རྒྱས་ཏེ། ཆོས་ཀྱི་འཁོར་ལོ་མ་ལུས་པ་བསྐོར་བ་ཡིན་ཏེ། སྟོན་པ་འདི་
སྔོན་རྫ་མཁན་གྱི་ཁྱེའུ་སྣང་བྱེད་དུ་གྱུར་པའི་ཚེ། དེ་བཞིན་གཤེགས་པ་ཤཱཀྱ་ཐུབ་པ་ཆེན་པོའི་
དྲུང་དུ་ཐུགས་བསྐྱེད་པར་བཤད་པ་དང༌། །བསྐལ་བཟང་ལས་ཀྱང༌། ང་ནི་སྔོན་ཚེ་དམན་
པར་གྱུར་པ་ན། །དེ་བཞིན་གཤེགས་པ་ཤཱཀྱ་ཐུབ་དེ་ལ། །འཇམ་གང་ཞིག་ནི་རབ་ཏུ་ཕུལ་
ནས་ཀྱང༌། །དང་པོར་བྱང་ཆུབ་ཏུ་ནི་ཐུགས་བསྐྱེད་དོ། །ཞེས་གསུངས། ཚོགས་བསགས་
ཚུལ་ཡང༌། ཐེག་པ་ཐུན་མོང་གི་ལུགས་ལྟར་ན། ཇི་སྐད་དུ། རྣམ་གཟིགས་མར་མེ་རིན་ཆེན་
གཙུག །གྲངས་མེད་གསུམ་གྱི་མཐའ་མར་བྱུང༌། །དང་པོ་ཤཱཀྱ་ཐུབ་པ་ཡིན། །ཀུན་ལ་ཐམས་
ཅད་སྙིང་རྗེ་ཡིས། །སྦྱིན་པར་བྱེད་པས་སྦྱིན་པ་རྫོགས། །ཆགས་བཅས་ཡན་ལག་བཅད་
ཀྱང་ནི། །མི་འཁྲུགས་བཟོད་དང་ཚུལ་ཁྲིམས་ཀྱི། །སྐར་རྒྱལ་བསྟོད་པས་བརྩོན་འགྲུས་ཀྱི། །

དེ་མ་ཐག་ཏུ་ཏིང་འཛིན་བློའི། །ཞེས་གསུངས་ཏེ། བསྐལ་པ་གྲངས་མེད་གསུམ་ལ་རིམ་
པས། སངས་རྒྱས་བདུན་ཁྲི་ལྔ་སྟོང་དང༌། བདུན་ཁྲི་དྲུག་སྟོང་དང༌། བདུན་ཁྲི་བདུན་སྟོང་གི་
བར་མཉེས་པར་མཛད་ཅེས་གསུངས། ཐེག་པ་ཆེན་པོ་ལས་ནི། ལམ་ལྔ་དང་ས་བཅུ་ཡོངས་
སུ་རྫོགས་པར་བགྲོད་དགོས་པ་ཡིན་པས། འཕགས་པའི་ས་བརྙེས་ནས། སྐད་ཅིག་རེ་རེ་
ཡང༌། ཕྱོགས་བཅུ་རབ་འབྱམས་མུ་མེད་པའི་སངས་རྒྱས་གྲངས་མེད་ཚད་མེད་དག་ཡོངས་
སུ་མཉེས་པ་དང༌། བསོད་ནམས་དང་ཡེ་ཤེས་ཀྱི་ཚོགས་མཐའ་ཡས་པ་བསགས་ཤིང་རྫོགས་
པ་དང༌། སེམས་ཅན་གྲངས་མེད་པ་ཡོངས་སུ་སྨིན་པ་དང༌། ཞིང་ཁམས་ཚད་མེད་པ་ཡོངས་
སུ་སྦྱངས་པ་ཡིན་ཞིང༌། ས་བཅུ་བགྲོད་པའི་མཐར་འོག་མིན་གྱི་ཞིང་ཁམས་སུ། མངོན་པར་
རྫོགས་པར་སངས་རྒྱས་ཤིང༌། གཟུགས་ཀྱི་ཁམས་དང༌། དགའ་ལྡན་དང༌། འཛམ་བུའི་གླིང་
རྣམས་སུ། སྤྲུལ་པའི་སྐུ་སྟོན་པར་མཛད་པ་ཡིན་ཏེ། ཇི་སྐད་དུ། ཆོས་ཀྱི་སྐུ་ལས་མ་གཡོས་
ཀྱང༌། །སྤྲུལ་པའི་རང་བཞིན་སྣ་ཚོགས་ཀྱིས། །སྐྱེ་བ་མངོན་པར་སྐྱེ་བ་དང༌། །དགའ་ལྡན་ནས་
ནི་འཕོ་བ་དང༌། །ལྷུམས་སུ་འཇུག་དང་བལྟམས་པ་དང༌། །བཟོ་ཡི་གནས་ལ་མཁས་པ་དང༌། །
བཙུན་མོའི་འཁོར་གྱིས་རོལ་པ་དང༌། །ངེས་འབྱུང་དཀའ་བ་སྤྱོད་པ་དང༌། །བྱང་ཆུབ་སྙིང་
པོར་གཤེགས་པ་དང༌། །བདུད་སྡེ་འཇོམས་དང་རྫོགས་པར་ནི། །བྱང་ཆུབ་ཆོས་ཀྱི་འཁོར་ལོ་
དང༌། །མྱ་ངན་འདས་པར་གཤེགས་མཛད་རྣམས། །ཡོངས་སུ་མ་དག་ཞིང་རྣམས་སུ། །སྲིད་
པ་ཇི་སྲིད་གནས་པར་སྟོན། ཅེས་གསུངས། སྔགས་ཀྱི་ཐེག་པ་ལས་ནི། རི་རབ་ཀྱི་རྩེ་མོ་དང༌།
གཞན་འཕྲུལ་དབང་བྱེད་དང༌། འོག་མིན་ལ་སོགས་པར་དཀྱིལ་འཁོར་སྤྲུལ་ཞིང་བཤད་པ་
མཛད་པ་དང༌། དཔལ་དུས་ཀྱི་འཁོར་ལོ་ལས། ཚངས་པའི་གནས་སུ་དུས་ཀྱི་འཁོར་ལོ་རྒྱལ་
བ་མཆོག་བཅས་ལྷ་ཡི་ཚོགས་ཀྱིས་ཡང་དག་བསྟོད་པ་སྟེ། །ཞེས་པ་ལ་སོགས་པ་སྟོན་པ་བྱོན་
ཞིང་ཆོས་ཀྱི་འཁོར་ལོ་བསྐོར་བའི་རྣམ་གཞག་ཐུན་མོང་མ་ཡིན་པ་དུ་མ་བྱུང་ཞིང༌། གདུལ་བྱ་

སོ་སོའི་བསམ་པ་དང་མཐུན་པར། ཆོས་ཀྱི་འཁོར་ལོ་ཇི་ལྟར་བསྐོར་བའི་ཚུལ་ནི། བཀའ་དང་
པོ་བདེན་པ་བཞིའི་ཆོས་ཀྱི་འཁོར་ལོ། བར་པ་མཚན་ཉིད་མེད་པའི་ཆོས་ཀྱི་འཁོར་ལོ། ཐ་མ་
ལེགས་པར་རྣམ་པར་ཕྱེ་བའི་ཆོས་ཀྱི་འཁོར་ལོ་སྟེ། འཁོར་ལོ་རིམ་པ་གསུམ་དང༌། མཐར་
ཐུག་རྡོ་རྗེ་ཐེག་པའི་ཆོས་ཀྱི་འཁོར་ལོ་སྟེ་རིམ་པ་བཞི་གསུངས། བསྟན་པ་དམ་ཆོས་དང༌།
བསྟན་འཛིན་དགེ་འདུན་འབྱོན་ཚུལ་ནི། འོད་སྲུང་ཆེན་པོ་དང༌། འཕགས་པ་ཀུན་དགའ་བོ་
ལ་སོགས་པ། བསྟན་པའི་གཏད་རབས་བདུན་དང༌། གཞན་ཡང་དགྲ་བཅོམ་ཆེན་པོ་རྣམས་
ཀྱིས་བསྟན་པ་ཡུན་རིང་དུ་སྐྱངས་ཤིང༌། དེ་རྗེས་འཛམ་གླིང་མཛེས་པར་བྱེད་པའི་རྒྱན་དྲུག་
ལ་སོགས་པ། རྒྱལ་བའི་གསུང་རབ་ཀྱི་དོན་ལ་རང་དབང་ཐོབ་པའི། སློབ་དཔོན་མཐའ་
ཡས་པ་རྣམས་ཀྱིས་གཙོ་ཆེར་ཕ་རོལ་ཏུ་ཕྱིན་པའི་ཐེག་པ་གསལ་བར་མཛད། གྲུབ་ཐོབ་
བརྒྱད་ཅུ་རྩ་བཞི་ལ་སོགས་པ། གྲུབ་པའི་དབང་ཕྱུག་རྣམས་ཀྱིས། གཙོ་བོར་ཐེག་པ་ཆེན་པོ་
གསང་སྔགས་ཀྱི་སྒོ་ནས། སྐལ་ལྡན་དཔག་ཏུ་མེད་པ་སྨིན་གྲོལ་ལ་བཀོད། དེ་ལས་ཀྱང་ཁྱད་
པར་དུ། གྲུབ་པའི་སློབ་དཔོན་ཆེན་པོ་དུས་འཁོར་ཞབས་དང༌། ཙི་ལུ་པ་ལ་སོགས་པས། ས་
བཅུའི་བྱང་ཆུབ་སེམས་དཔའི་བཞུགས་གནས། བྱང་ཤམྦྷ་ལ་ཆོས་ཀྱི་ཕོ་བྲང་ནས། དཔལ་
དུས་ཀྱི་འཁོར་ལོའི་རྒྱུད་དང༌། སེམས་འགྲེལ་སྐོར་གསུམ་ལ་སོགས་པ། ཆོས་ཟབ་ཅིང་རྒྱ་
ཆེ་བའི་གསང་སྔགས་ཀྱི་ཆོས་དཔག་ཏུ་མེད་པ་སྤྱན་དྲངས། སེམས་ཅན་དཔག་ཏུ་མེད་པ་བྱང་
ཆུབ་མཆོག་གི་ལམ་ལ་བཀོད། བོད་ཡུལ་འཇིག་རྟེན་མགོན་པོའི་ཞིང་ཁམས་འདིར་དང་པོར་
ཆོས་རྒྱལ་བྱང་ཆུབ་སེམས་དཔའ་རྣམས་ཀྱིས་བདག་རྐྱེན་མཛད་པ་ལ་བརྟེན། སློབ་དཔོན་
པདྨ་འབྱུང་གནས་དང་མཁན་ཆེན་ཞི་བ་འཚོ་དང༌། འདུལ་འཛིན་ཛི་ན་མི་ཏྲ་ལ་སོགས་པ། རྒྱ་
གར་གྱི་པཎ་གྲུབ་ཆེས་མཆོག་ཏུ་གྱུར་པ་རྣམས་དང༌། སྐ་ཅོག་ཞང་གསུམ་ལ་སོགས་པ། ལོ་ཙཱ་
བ་ཆེན་པོ་རྣམས་ཀྱིས་ཆོས་བསྒྱུར་བཤད་ལག་ལེན་གྱི་སྒོ་ནས་གཏན་ལ་ཕབས། བསྟན་པ་

ཕྱི་དར་གྱི་དུས་འདིར། གཡོ་དམར་གཙང་གསུམ་ལས། བླ་ཆེན་དགེ་བ་རབ་གསལ་གྱི་སྡོམ་
པ་བླངས་ཤིང༌། འདུལ་མངོན་གྱི་བཤད་པ་དང་ལག་ལེན་མ་ཆད་པར་མཛད། དེ་ལས་བརྒྱུད་
ནས་བོད་ཡུལ་ཐམས་ཅད་དུ་དགེ་འདུན་གྱི་སྡེ་དཔག་ཏུ་མེད་པ་དང༌། ལོ་ཙཱ་བ་རིན་ཆེན་
བཟང་པོ་དང༌། རྔོག་ལོ་ཙཱ་བ་བློ་ལྡན་ཤེས་རབ་དང༌། འབྲོག་མགོས་མར་གསུམ་ལ་སོགས་
པ། ལོ་པཎ་སྤྲུལ་པའི་སྐྱེས་མཆོག་རྣམས་དང༌། དེ་དག་གི་རྗེས་སུ་འབྲང་པའི་མཁས་བཙུན་
བཟང་གསུམ་གྱི་སྐྱེས་བུ་དམ་པ་དཔག་ཏུ་མེད་པ་རྣམས་ཀྱིས། བསྟན་པ་རིན་པོ་ཆེ་སྒོ་མཐའ་
དག་ནས་ནམ་ལངས་པ་དང༌། ཉི་མ་ཤར་བ་ལྟར་མཛད། ཁྱད་པར་རང་རེའི་ཆོས་བརྒྱུད་འདི་
ལ། མདོ་སྔགས་བཤད་སྒྲུབ་སྡེ་སྣོད་གསུམ་དང་རྒྱུད་སྡེ་བཞིའི། ཚིག་དོན་ལག་ལེན་བྱིན་
རླབས་ཀྱི་བཀའ་ཐམས་ཅད་ཚང་བར་བཞུགས་པ་ཡིན་ལ། དེ་ལས་ཁྱད་པར་དུ། སངས་རྒྱས་
ཐམས་ཅད་ཀྱི་དགོངས་པ། བྱང་ཆུབ་སེམས་དཔའ་ཐམས་ཅད་ཀྱི་ཐུགས་བཅུད། གྲུབ་ཐོབ་
ཐམས་ཅད་ཀྱི་ཉམས་སུ་མྱོང་བྱ། མཁས་པ་ཐམས་ཅད་ཀྱི་ལེགས་པར་བཤད་པའི་སྙིང་པོ།
གཞན་སྟོང་དབུ་མ་ཆེ་པོའི་ལྟ་སྒོམ་དང༌། དཔལ་ལྡན་དུས་ཀྱི་འཁོར་ལོའི་སྨིན་གྲོལ་གྱི་ལམ་
ཟུང་དུ་འབྲེལ་བ། རྒྱལ་ཚབ་འཕགས་པ་ཀླུ་སྒྲུབ་དང༌། རྒྱལ་སྲས་འཕགས་པ་ཐོགས་མེད་ལ་
སོགས་པའི་གཞུང་དང་མན་ངག་རྣམས་དང༌། བོད་ཀྱི་ལོ་ཙཱ་བ་རྔོག་བཙན་གཟུ་གསུམ་ལས་
བརྒྱུད་པའི་བཤད་སྒྲུབ་ཉམས་མྱོང་བྱིན་རླབས་ལག་ལེན་རྣམས་བཀའ་མ་ཆད་པ་དང༌། ཆོས་
ཐམས་ཅད་ཀྱི་མཐར་ཐུག་དཔལ་དུས་ཀྱི་འཁོར་ལོ་འདི་འགྱུར་བྱེད་མཁན་པོ་བཅུ་དྲུག་ཙམ་
གྱིས་བསྒྱུར་བ་ལས། གྱི་ཇོ་རྭ་འབྲོ་ཙ་མི་སོགས་བྱིན་རླབས་ཀྱི་བཀའ་མ་ཆད་པ་ཐམས་ཅད་
དང༌། ཁྱད་པར་དུ་ཁ་ཆེའི་པཎ་ཆེན་ཟླ་བ་མགོན་པོའི་བཀའ་སྲོལ་ལ། གྲུབ་ཐོབ་བརྒྱུད་པ་
ཟམ་མ་ཆད་པའི་ཞལ་གྱི་རིམ་པ་རྣམས། རིགས་ལྡན་སྤྲུལ་པའི་སྐུ། ཀུན་མཁྱེན་དུས་གསུམ་
སངས་རྒྱས་དོལ་པོ་པ། ཤེས་རབ་རྒྱལ་མཚན་དཔལ་བཟང་པོས། ཆོས་བདག་པོའི་ཚུལ་

གྱིས། བཤད་སྒྲུབ་ཀྱི་བསྟན་པ་རྒྱ་ཆེར་སྤེལ་བར་མཛད་པས། བྱང་ཕྱོགས་ཁ་བའི་ལྗོངས་འདི་
སྐལ་པ་བཟང་པོར་མཛད་པ་ལགས། དེ་ནས་སྤྲོ་ཞིང་ཤེས་ལ་དགོས་པར་ཡོད་ན། དགོན་སྡེ་
སོགས་རང་རང་སོ་སོའི་ཆོས་བརྒྱུད་བླ་བརྒྱུད་རྣམས་ཀྱི་ཆེ་བ་ཅི་རིགས་པ་བརྗོད། མི་སྤྲོ་ན་
སྔར་བཤད་པ་དེ་ཙམ་གྱིས་ཆོག་གོ །
གསུམ་པ་བྱས་ཤེས་བཀའ་དྲིན་ཆེ་བའི་དབང་དུ་བྱས་ན། སྤྱིར་ཁམས་གསུམ་གྱི་སེམས་
ཅན་དུག་གསུམ་གྱི་ནད་ཀྱིས་གཟིར་བ་རྣམས་ལ། དུས་གསུམ་གྱི་སངས་རྒྱས་སྲས་དང་
བཅས་པ་བཀའ་དྲིན་ཆེ། སྒོས་མི་མཇེད་འཇིག་རྟེན་ཁམས་པ་རྣམས་ལ། མཉམ་མེད་ཤཱཀྱའི་
རྒྱལ་པོ་སྲས་དང་སློབ་མར་བཅས་པ་རྣམས་བཀའ་དྲིན་ཆེ། ཡང་སྒོས་འཛམ་བུ་གླིང་པ་
རྣམས་ལ། འཛམ་གླིང་མཛེས་པར་བྱེད་པའི་རྒྱན་དྲུག་དང་གྲུབ་པའི་དབང་ཕྱུག་རྣམས་དང༌།
ས་བཅུའི་མགོན་པོ་རྣམས་ཀྱི་རྣམ་འཕྲུལ། ཆོས་རྒྱལ་རིགས་ལྡན་རིམ་པར་བྱོན་པ་རྣམས་
བཀའ་དྲིན་ཆེ། ཉིང་སྒོས་བོད་ཁ་བ་ཅན་པ་རྣམས་ལ། དང་པོར་བྱོན་པའི་ཆོས་རྒྱལ་མེས་
དཔོན་རྣམ་གསུམ། བར་དུ་བྱོན་པ་བླ་ཆེན་དགོངས་པ་རབ་གསལ་མཁན་བརྒྱུད་དང་བཅས་
པ། ཐ་མར་བྱོན་པ་ཇོ་བོ་མར་མེ་མཛད་དཔལ་ཡེ་ཤེས་དང༌། པཎ་ཆེན་ཤཱཀྱ་ཤྲཱི་ལ་སོགས་པ།
བསྟན་པ་ཡོངས་རྫོགས་ཀྱི་པཎ་ཆེན་དེ་རྣམས་བཀའ་དྲིན་ཆེ། ཁྱད་པར་ངེས་དོན་སྙིང་པོའི་
བསྟན་པ་མ་ནོར་བ་གསལ་བར་མཛད་པ་ལ། དཔལ་ཇོ་ནང་པ་ཆེན་པོ་ཡབ་སྲས་བརྒྱུད་པར་
བཅས་པ་རྣམས་བཀའ་དྲིན་ཆེ། སྒོས་རང་རང་སོ་སོ་ལ། ལུས་བསྐྱེད་ཅིང་འཇིག་རྟེན་སྟོན་
པར་བྱེད་པ་ལ་ཕ་དང་མ། སེམས་བསྐྱེད་ཅིང་ཐར་ལམ་སྟོན་པར་བྱེད་པ་ལ། བླ་མ་དམ་པ་
རྡོ་རྗེ་སློབ་དཔོན་མཁན་སློབ་དང་བཅས་པ་བཀའ་དྲིན་ཆེ། དགོས་པ་སྐབས་དོན་གྱི་དབང་དུ་
བྱས་ན། གདུགས་དེ་རིང་གི་སྐབས་སུ། འདི་ལྟར་ཞལ་མངོན་དུ་གྱུར་པའི་དགེ་འདུན་འདུས་
པ་རྒྱ་མཚོའི་ཚོགས་རྣམས་ལ། མང་ཇ་འདྲེན་འགྱེད་ལ་སོགས་པ་སྐབས་སུ་གང་བབ་ཀྱི་ཚིག་

དང་སྦྱར་ཏེ། དཔེར་ན། མང་ཇ་གང་ལ་བཟང་བ་དགེ་འདུན་སོ་སོ་ལ་གྲྭལ་འགྱེད་བསྔོ་བའི་
རྟེན་དང་བཅས་པ། ཞེས་པའམ། བཟང་ངན་རྒྱ་ཆེ་ཆུང་དང་བསྟུན་པའི་ཚིག་གི་བརྗོད་ཚུལ་
ཤེས་ན་བྱ་སྟེ། དཔེར་ན་མང་ཇ་མང་པོ་དང༌། འགྱེད་སོགས་མང་བའི་སྐབས་ཆེ་བ་བརྗོད་ན།
དགེ་འདུན་འདུས་པའི་རྒྱ་མཚོའི་ཚོགས་རྣམས་ལ། གསོལ་ཇའི་བསྙེན་བཀུར་གྲྭལ་འགྱེད་ཀྱི་
དངོས་པོ་འབུལ་བ་བསྔོ་རྟེན་དང་བཅས་པ་རྒྱ་ཆེར་བཤམས་པ་ནི། བདུད་རྩིའི་མཆོད་ཡོན་
རྒྱ་མཚོ་ལྟར་བསྐྱིལ། འབུལ་བའི་དངོས་པོ་རི་ལྟར་སྤུངས། མཆོད་སྦྱིན་གྱི་དགའ་སྟོན་ས་སྟེང་
ཐམས་ཅད་ཁྱབ་པར་བརྡལ། རྫོགས་ལྡན་གྱི་དཔལ་འབྱོར་ལ་འགྲན་བཟོད་པ་ལྟ་བུ་སྒྲུབ་
པར་གདའ་ཞེས་པ་ལྟ་བུའོ། །གང་ལྟར་ཡང་འཇུག་ཏུ་འདི་སྐད་ཅེས་བྱ་སྟེ། དེ་ལྟར་ལེགས་
པར་སྒྲུབ་པའི་སྐབས་དོན། སྤྱིར་ཕན་བདེའི་འབྱུང་གནས་རྒྱལ་བའི་བསྟན་པ་དར་ཞིང་རྒྱས་
པ་དང༌། འཇིག་རྟེན་གསུམ་གྱི་འགྲོ་བ་རྣམས་བདེ་ཞིང་སྐྱིད་པའི་དོན་དང་སྒོས་སུ་བླ་མའམ།
ཡོན་བདག་འདི་ཞེས་བྱ་བའི་སྒོ་གསུམ་གྱི་ཞེས་སམ། སྐུ་གསུང་ཐུགས་ཀྱི་འགལ་རྐྱེན་བར་
ཆད་ཞི་བའི་དོན་དང༌། ཇི་ལྟར་བསམ་པའི་དོན་ནམ། དེ་ལྟར་བཞེད་པའི་དོན་ཡིད་བཞིན་
དུ་འགྲུབ་ཅིང་ཚེ་དང་བསོད་ནམས་དང་འབྱོར་པ་རྣམ་དཀར་དགེ་བའི་མཛད་པ་རྣམས་གོང་
འཕེལ་དུ་འགྲུབ་པའི་དོན་དང༌། ཞེས་པའི། སྐུ་ཚེ་བརྟན་ཅིང་འཕྲིན་ལས་རྣམ་པར་དཀར་
བ་གོང་འཕེལ་དུ་འགྱུར་བའི་དོན་དུ། ཕྱག་ལེན་པ་རྣམས་ཀྱིས་ཕྱག་ལེན་དག་ཅིང་གཙང་
སྦྲས་ཐོན་པར་སྒྲུབ་པར་སྣང་བས་རྗེས་སུ་ཡི་རང༌། རྒྱུ་དེ་དག་ལས་བྱུང་བའི་དགེ་བའི་རྩ་
བ་རྣམས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་བསྔོ་བ་བཀྲ་ཤིས་ཀྱི་མཐའ་
བརྟེན་དང་བཅས་པའི་མཐུན་འགྱུར་རྣམས་རིམ་པ་བཞིན་དུ་ཐུགས་ལ་འདོགས་པ་ཞུ། ཞེས་
མཚམས་སྦྱར་ནས་བསྔོ་བ་དངོས་ལ་འཇུག །ལོ་རྒྱུས་མི་བྱེད་པར་མཚམས་སྦྱོར་བསྡུས་པ་
ཙམ་བྱེད་ན། ཁྱད་པར་ཅན་ལ་ཚོགས་པས་ཚོགས་པ་ཡང་བཟང༌། དགོས་པ་སྐབས་དོན་གྱི་

དབང་དུ་བྱས་ན་ཞེས་པ་མན་ཆད་ཀྱིས་ཆོག །ཡང་གཏམ་བཤད་བྱེད་ལ། ཅུང་ཟད་བསྡུས་
པར་བྱེད་པའི་སྐབས་ཡིན་ན། མི་ཆོས་ཀྱི་ལོ་རྒྱུས་བཞག་ཀྱང་ཆོག་སྟེ། དེ་ལྟར་ན་འཇིག་རྟེན་
ལུགས་ཀྱི་རྣམ་གཞག་སྟེ་བཞིར་དབྱེ་བ་ལ་སོགས་པ་མང་བར་གདའ་ནའང༌། རྒྱས་པར་ཞུ་མི་
འཚལ་ཞེས་བསྡུས་ནས། གཉིས་པ་རྒྱན་དམ་པ་ལྷ་ཆོས་ཀྱི་ལོ་རྒྱུས་ལ་ཞེས་པ་མན་ཆད་གོང་
བཞིན་བྱ། །
དེ་ཡང་མདོ་ཙམ་དུ་བསྡུ་ན། འོ་སྐོལ་གྱི་སྟོན་པ་ཡང་དག་པར་རྫོགས་པའི་སངས་རྒྱས་
ཀྱིས། དང་པོ་བྱང་ཆུབ་མཆོག་ཏུ་ཐུགས་བསྐྱེད། བར་དུ་བསྐལ་པ་གྲངས་མེད་གསུམ་དུ་
ཚོགས་བསགས། མཐར་མངོན་པར་རྫོགས་པར་སངས་རྒྱས་ནས། ཆོས་ཀྱི་འཁོར་ལོ་མ་ལུས་
པ་བསྐོར་བས། རིགས་ཅན་གསུམ་གྱི་གདུལ་བྱ་གྲངས་མེད་པ་ཐར་པ་ལ་བཀོད། མཛད་པ་
བཅུ་གཉིས་ལ་སོགས་པའི་ཚུལ་བསྟན། དེ་ལྟར་སྟོན་པས་གསུངས་པའི་དམ་པའི་ཆོས་ཀྱང༌།
བསྟན་འཛིན་གྱི་སྐྱེས་བུ་རྣམས་ཀྱིས་འཇིག་རྟེན་ཁམས་འདིར་ཡུན་རིང་དུ་རྒྱས་པར་མཛད་
པ་ཡིན་ཏེ། རྒྱལ་ཚབ་བསྟན་པའི་གཏད་རབ་བདུན། འཛམ་གླིང་མཛེས་པར་བྱེད་པའི་རྒྱན་
དྲུག །གྲུབ་ཐོབ་བརྒྱད་ཅུ་རྩ་བཞི་ལ་སོགས་པ་རྣམས་ཀྱིས། འཕགས་པའི་ཡུལ་དུ་རྒྱ་ཆེར་
དར་བར་མཛད། རྒྱལ་ཁམས་གཞན་དང་གཞན་རྣམས་སུ་ཡང༌། མང་དུ་དར་བ་དང༌། ཁྱད་
པར་ཁ་བ་ཅན་གྱི་ཞིང་ཁམས་འདིར། རྒྱལ་བློན་བྱང་ཆུབ་སེམས་དཔའ་རྣམས་དང༌། ལོ་པཎ་
སྤྲུལ་པའི་སྐྱེས་མཆོག་རྣམས་དང༌། མཁས་བཙུན་བཟང་གསུམ་གྱི་ཞེས་པ་མན་ཆད་གོང་
བཞིན་སྦྱར་བས་ལེགས་པར་འགྱུར་རོ། །གཤིན་བསྔོའི་སྐབས་ཀྱི་མོལ་གཏམ་ཡིན་ན། གོང་
དུ་བསྟན་པ་དང་མི་འདྲ་བའི་ཁྱད་པར་ནི། གྲལ་གྱི་མཐའ་ནས་རྟེན་ཏེ་གདན་འཛོམ་པར་
བཞུགས་པའི་སྐབས་འདིར། ལོ་རྒྱུས་ཅུང་ཟད་ཞུ་འཚལ་ན། ཞེས་བྱ་བ་དང༌། དེ་བཞིན་དུ།
བློ་གྲོས་ཕུན་སུམ་ཚོགས་པས་མཛེས་པའི་ཡོན་བདག་གམ། དགེ་བཤེས་འདི་ཞེས་བྱ་བ་འདི།

སྔོན་དགེ་བའི་རྩ་བ་ཁྱད་པར་ཅན་བསགས་པས། དལ་འབྱོར་གྱི་རྟེན་ཕུན་སུམ་ཚོགས་པ་
ལུགས་གཉིས་དང་རྗེས་སུ་འབྲེལ་བའི་ལེགས་ལམ་ཕུན་སུམ་ཚོགས་པ། སྐྱེ་བོས་སྨོན་པའི་
གནས་སུ་ཡོད་པ་ལགས་ཀྱང༌། འདུས་བྱས་སྤྱིའི་མཚན་ཉིད་ལ། རྫུ་འཕྲུལ་ཆེན་པོ་དང་ལྡན་
པ་རྣམས་ཀྱིས་ཀྱང་འདའ་བར་མི་སྤྱོད་ན། གཞན་གྱིས་ལྟ་སྨོས་ཀྱང་ཅི་དགོས། འདི་ལྟར་
སྐྱེས་པ་ཐམས་ཅད་ཀྱི། །མདུན་ན་གནས་པའི་འཆི་བ་སྟེ། །ཞེས་པའི་ཚུལ་གྱིས། འཇིག་རྟེན་
ཕ་རོལ་ལ་མངོན་དུ་ཕྱོགས་སོང་བ་དེར་གདའ་ནའང༌། དགེ་བའི་རྩ་བ་རླབས་པོ་ཆེ་ཕྱི་རྗེས་སུ་
སྒྲུབ་པར་གདའ་ན། མཐོ་རིས་དང་ཐར་པའི་ཐེམ་སྐས་ལ་འཛེག་བཞིན་པ་ལྟ་བུར་སོང་བས།
རྗེས་ན་ཡོད་པ་གཞན་རྣམས་ཀྱི་སྡུག་བསྔལ་དང་ཡིད་མི་བདེའི་གནས་མ་ལགས་སོ། །ཞེས་
བརྗོད། དེ་ལྟར་ལེགས་པར་སྒྲུབ་པའི་སྐབས་དོན། ཆེ་གེ་མོ་ཞེས་བྱ་བའི་སྒྲིབ་གཉིས་ཀྱི་ཕུང་
པོ་མྱུར་དུ་ཟད་པ་དང༌། མཐོ་རིས་དང་ཐར་པའི་རྒྱུ་དགེ་བའི་རྩ་བ་ཁྱད་པར་ཅན་ཕྱི་བཞིན་དུ་
འབྲངས་ཏེ། མྱུར་དུ་རྣམ་པ་ཐམས་ཅད་མཁྱེན་པ་སངས་རྒྱས་ཀྱི་གོ་འཕང་ཐོབ་པའི་དོན་དུ།
ཕྱག་ལེན་པ་རྣམས་ཀྱིས་ཕྱག་ལེན་དག་ཅིང༌། ཞེས་སོགས་གོང་བཞིན་བརྗོད། །
ཡང་འགའ་ཞིག་གིས་རབ་བྱུང་བསྙེན་རྫོགས་སོགས་བྱས་པའི་སྟོན་མོ་དང༌། བཤད་
སྟོན་ལ་སོགས་པའི་སྐབས་སུ། གཞན་སྤྱི་འགྲོ་དང་འདྲ་བ་ལས། དགོས་པ་སྐབས་དོན་གྱི་
དབང་དུ་བྱས་ན། དགེ་བཤེས་འདི་ཞེས་བྱ་བ་སོགས་རང་རང་གི་སྐབས་དང་བསྟུན་པའི་
ཆེ་བ་བརྗོད་ལ། འདི་ཞེས་བྱ་བ་འདི། སྔོན་དགེ་བ་ཁྱད་པར་ཅན་བསགས་པས་ཚེ་འདིར་
རིགས་ཀྱི་ནུས་པ་སད། རྐྱེན་དགེ་བའི་བཤེས་གཉེན་གྱིས་ཡང་དག་པར་བསྐུལ་ནས། མངོན་
མཐོ་ངེས་ལེགས་ཀྱི་ཕན་བདེ་ཐམས་ཅད་ཀྱི་གཞི། སངས་རྒྱས་ཀྱི་བསྟན་པ་ལ་ཡང་དག་པའི་
ཚུལ་ཁྲིམས་ཀྱི་བརྟུལ་ཞུགས་བླངས། དུས་གསུམ་རྒྱལ་བའི་གདུང་འཚོབ་ཏུ་གྱུར་པའི་དགའ་
སྟོན་ཆེན་པོ་བགྱིས་པ་ལ། གདུགས་དེ་རིང་གི་ཞེས་སོགས་མཚམས་སྦྱར་བའམ། ཡང་དག་

པར་བསྐུལ་ནས་ཐོས་བསམ་ལ་རྟག་འགྲུས་སུ་བགྱིས་པ། རྒྱལ་བའི་བསྟན་པ་ལས་བརྩམས་
ཏེ། གཞུང་ལུགས་ཟབ་མོ་ལ་ལེགས་པར་བཤད་པ་གསར་པ་རྒྱ་ཆེར་སྤེལ་བའི་དགའ་སྟོན་
ནོ་ཞེས་མཚམས་སྦྱར་རོ། །དེ་ནས་འདི་སྐད་ཅེས་བྱ་སྟེ། ཕྱོགས་བཅུ་ན་བཞུགས་པའི་སངས་
རྒྱས་དང་བྱང་ཆུབ་སེམས་དཔའ་དགེ་འདུན་འདུས་པ་རྒྱ་མཚོ་ཚོགས་དང་བཅས་པ་ཐམས་
ཅད། རྒྱུ་སྦྱོར་བ་སྦྱིན་པའི་བདག་པོས་གཙོ་བྱས། ནམ་མཁའི་མཐའ་དང་མཉམ་པའི་སེམས་
ཅན་ཐམས་ཅད་ལ་དགོངས་སུ་གསོལ། འདི་ལྟར་སྒྲུབ་པའི་དགེ་བའི་རྩ་བ་འདི་ཉིད་མཚོན་
བྱེད་དུ་བྱས། རང་དང་གཞན་གྱི་འཁོར་འདས་དུས་གསུམ་དང་མངོན་པར་འབྲེལ་བའི་
ཚོགས་གཉིས་ཀྱི་རྒྱ་མཚོ་ཆེན་པོ་རྣམས་ཕྱོགས་གཅིག་ཏུ་སྡོམ་པའི་མཐུ་དང་ནུས་པ་ལ་བརྟེན་
ནས་རྒྱལ་བའི་བསྟན་པ་རིན་པོ་ཆེ་ཕྱོགས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་
པར་གྱུར་ཅིག །དཔལ་ལྡན་བླ་མ་དམ་པ་གོང་མ་རྣམས་ཀྱི་ཐུགས་ཀྱི་དགོངས་པ་ཁྱད་པར་
ཅན་གོང་ནས་གོང་དུ་ཡོངས་སུ་རྫོགས་པར་གྱུར་ཅིག །ད་ལྟར་ཞལ་བཞུགས་པའི་དཔལ་
ལྡན་བླ་མ་དམ་པ་རྣམས་ཀྱི་སྐུ་ཚེ་དང་མཛད་པ་འཕྲིན་ལས་ཀྱི་བར་དུ་གཅོད་པ་ཐམས་ཅད་
ཉེ་བར་ཞི་བར་གྱུར་ཅིག །རྣམ་དཀར་གྱི་འཕྲིན་ལས་དང་འགྲོ་དོན་ཕྱོགས་དུས་གནས་
སྐབས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག ཕྱོགས་བཅུའི་དགེ་
འདུན་རྣམས་ཐུགས་མཐུན་ཞིང་ཡི་གེ་འདྲི་མཆོད་སྦྱིན་པ་ལ་སོགས་པ། ཆོས་སྤྱོད་བཅུའི་སྒྲུབ་
པ་ཁྱད་པར་ཅན་གོང་ནས་གོང་དུ་འཕེལ་ཞིང་རྒྱས་པར་གྱུར་ཅིག །ཐོས་བསམ་གྱིས་འཁོར་
ལོས་བསྟན་པའི་སྒྲོན་མེ་ཡུན་རིང་དུ་འབར་བའི་ནུས་པ་དང་ལྡན་པར་གྱུར་ཅིག །སྒྲུབ་པའི་
འཁོར་ལོས་རྒྱལ་བའི་གདུང་ཆད་པ་མེད་པར་འཛིན་པའི་ནུས་པ་དང་ལྡན་པར་གྱུར་ཅིག །དེ་
ལྟར་བཤད་སྒྲུབ་རྣམ་པ་གཉིས་ཀྱི་སྒོ་ནས་སྦྱིན་པ་པོ་རྣམས་ཀྱི་ཡོན་ཡོངས་སུ་སྦྱོང་བའི་སྐལ་
བ་དང་ལྡན་པར་གྱུར་ཅིག །རབ་ཏུ་བྱུང་བ་རྣམས་ལྟ་བ་དང་གྲུབ་མཐའ་ཐ་དད་པས་མི་མཐུན་

པར་འགྱུར་བ་སྤངས་ཏེ། ཡང་དག་པའི་ལྟ་བ་ལ་གནས་པར་གྱུར་ཅིག །རྒྱལ་བའི་སྤྱན་སྔར་
བསྟན་པ་སྲུང་བར་ཞལ་གྱིས་བཞེས་པའི་ཆོས་སྐྱོང་སྲུང་མ་རྣམས་ཀྱི། མཐུ་དང་ནུས་པ་
ཐམས་ཅད་གོང་ནས་གོང་དུ་འཕེལ་ཞིང་རྒྱས་པར་གྱུར་ཅིག །དེ་རྣམས་ཀྱི་བྱིན་གྱིས་བརླབས་
ཀྱི་མཐུ་ལ་བརྟེན་ནས། སྦྱིན་པའི་བདག་པོ་འདི་ཞེས་བྱ་བའི་འགལ་རྐྱེན་བར་དུ་གཅོད་པ་མི་
མཐུན་པའི་ཕྱོགས་ཐམས་ཅད་ཉེ་བར་ཞི་བར་གྱུར་ཅིག །མཐུན་རྐྱེན་འདོད་པའི་དོན་ཐམས་
ཅད་ཡིད་བཞིན་དུ་འགྲུབ་པར་གྱུར་ཅིག །ཚེ་དང་བསོད་ནམས་ཡེ་ཤེས་འབྱོར་བ་ཐམས་ཅད་
ཟླ་བ་ཡར་གྱི་ངོ་ལྟ་བུར་རྒྱས་པར་གྱུར་ཅིག །འཇིག་རྟེན་དང་འཇིག་རྟེན་ལས་འདས་པའི་
རྒུད་པ་མཐའ་དག་དང་བྲལ་བར་གྱུར་ཅིག །འཇིག་རྟེན་དང་འཇིག་རྟེན་ལས་འདས་པའི་
ཕུན་སུམ་ཚོགས་པ་ཐམས་ཅད་དང་ཡང་དག་པར་ལྡན་པར་གྱུར་ཅིག །བདེ་བ་དང་ཡིད་བདེ་
བ་དང་མིའི་མཆོག་སངས་རྒྱས་བཅོམ་ལྡན་འདས་ཀྱི་གོ་འཕང་མྱུར་དུ་ཐོབ་པའི་སྐལ་བ་དང་
ཡང་ལྡན་པར་གྱུར་ཅིག །བསྡུ་ན་དེ་ཙམ་གྱིས་ཆོག་ལ།
ཅུང་ཟད་སྤྲོ་ན་ཇི་སྲིད་དེ་མ་ཐོབ་ཀྱི་བར་དུ་ཡང༌། གནས་སྐབས་ཐམས་ཅད་དུ་མི་དང་
མི་མ་ཡིན་པའི་གནོད་པ་ཐམས་ཅད་ཞི་བར་གྱུར་ཅིག འཆི་མེད་ཡེ་ཤེས་ཀྱི་བདུད་རྩིས་སྲོག་
གི་དབང་པོ་ཡོངས་སུ་རྒྱས་པར་གྱུར་ཅིག ལོངས་སྤྱོད་མི་ཟད་པ་ནམ་མཁའ་མཛོད་ཀྱི་ཏིང་
ངེ་འཛིན་མྱུར་དུ་ཐོབ་པར་གྱུར་ཅིག ཁམས་གསུམ་དམ་པའི་ཆོས་ཀྱི་འཁོར་ལོས་སྒྱུར་བའི་
དབང་ཕྱུག་དམ་པ་མྱུར་དུ་ཐོབ་པར་གྱུར་ཅིག སངས་རྒྱས་བྱང་ཆུབ་སེམས་དཔའ་ཐམས་ཅད་
ཀྱི་ཐུགས་རྗེ་ཆེན་པོའི་འོད་ཟེར་གྱིས་སྐྱོང་བར་གྱུར་ཅིག དཀར་པོ་དགེ་བ་བཅུའི་ལས་ཀྱི་
ལམ་དང་ནམ་ཡང་མི་འབྲལ་བའི་སྐལ་བ་དང་ལྡན་པར་གྱུར་ཅིག བྱང་ཆུབ་ཀྱི་སེམས་རིན་
པོ་ཆེ་རྣམ་པ་གཉིས་ཀྱིས་རང་རྒྱུས་ཡོངས་སུ་གང་བར་གྱུར་ཅིག གསུང་རབ་སྡེ་སྣོད་གསུམ་
གྱི་དོན་ལ་རང་བྱན་ཆུད་པའི་སྐལ་བ་དང་ལྡན་པར་གྱུར་ཅིག རྣམ་དག་བསླབ་པ་གསུམ་གྱིས་

རང་རྒྱུད་མཛེས་པའི་སྐལ་བ་དང་ལྡན་པར་གྱུར་ཅིག ལམ་ལྔ་དང་ས་བཅུའི་མངོན་རྟོགས་
ཐམས་ཅད་རྒྱུད་ལ་སྐྱེ་བའི་སྐལ་བ་དང་ལྡན་པར་གྱུར་ཅིག སྐུ་བཞི་ཡེ་ཤེས་ལྔའི་བདག་ཉིད་
རྣམ་པ་ཐམས་ཅད་མཁྱེན་པ་སངས་རྒྱས་ཀྱི་གོ་འཕང་མྱུར་དུ་ཐོབ་པའི་སྐལ་བ་དང་ལྡན་པར་
གྱུར་ཅིག རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང༌། དཀོན་
མཆོག་གསུམ་གྱི་བདེན་པའི་བྱིན་རླབས་ཀྱིས། ཇི་ལྟར་སྨོན་ལམ་བཏབ་པ་ཐམས་ཅད་དེ་དེ་
བཞིན་དུ་འགྲུབ་པར་གྱུར་ཅིག །ཕན་བདེ་འབྱུང་བའི་གནས་གཅིག་པུ། །བསྟན་པ་ཡུན་རིང་
གནས་པ་དང༌། །བསྟན་འཛིན་སྐྱེས་བུ་དམ་པ་རྣམས། །སྐུ་ཚེ་རྒྱལ་མཚན་བརྟན་གྱུར་ཅིག།
གཙུག་ལག་ཁང་རྣམས་ཀློག་པ་དང༌། ཁ་དོན་གྱིས་རྒྱས་ལེགས་གནས་ཤོག །རྟག་པར་དགེ་
འདུན་མཐུན་པ་དང༌། །དགེ་འདུན་དོན་ཡང་འགྲུབ་པར་ཤོག །བྱང་ཆུབ་སེམས་མཆོག་རིན་
པོ་ཆེ། །མ་སྐྱེས་པ་རྣམས་སྐྱེས་གྱུར་ཅིག །སྐྱེས་པ་ཉམས་པ་མེད་པ་ཡང༌། །གོང་ནས་གོང་
དུ་འཕེལ་བར་ཤོག །སེམས་ཅན་ཐམས་ཅད་བདེ་དང་ལྡན་གྱུར་ཅིག །ངན་འགྲོ་ཐམས་ཅད་
དག་ཏུ་སྟོངས་བར་ཤོག །བྱང་ཆུབ་སེམས་དཔའ་གང་ན་སར་བཞུགས་པ། །དེ་དག་ཀུན་གྱི་
སྨོན་ལམ་འགྲུབ་གྱུར་ཅིག །འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་
དེ་བཞིན་བྱེད་པར་ཤོག །བཟང་པོ་སྤྱོད་ཅིང་དེ་འདྲའི་ས་ཐོབ་ནས། །ཀུན་ནས་ཀུན་ཀྱང་
བཟང་པོར་རེད་གྱུར་ཅིག ཅེས་པ་ཙམ་གྱིས་ཀྱང་ཆོག །དེ་ལས་ཀྱང་ཅུང་ཟད་རྒྱས་པར་སྤྲོ་
ན། གཞན་ཡང་དགེ་བའི་རྩ་བ་འདི་དག་གི་མཐུ་དང་ནུས་པ་ལ་བརྟེན་ནས། ཡངས་པའི་རྒྱལ་
ཁམས་འདི་ཉིད་ཀྱིས་གཙོ་བྱས་འཇིག་རྟེན་གྱི་ཁམས་ཐམས་ཅད་དུ། ཆར་ཆུ་རྣམས་དུས་སུ་
འབབ་པར་གྱུར་ཅིག །ལོ་ཕྱུགས་རྣམས་རྟག་ཏུ་ལེགས་པར་གྱུར་ཅིག །མི་ནད་དང་ཕྱུགས་
ནད་ཐམས་ཅད་རྒྱུན་ཆད་པར་གྱུར་ཅིག །ཡམས་ནད་དང་རིམ་ནད་ཐམས་ཅད་ཉེ་བར་ཞི་
བར་གྱུར་ཅིག །འཐབ་རྩོད་དང་འཁྲུག་ལོང་ཐམས་ཅད་ཉེ་བར་ཞི་བར་གྱུར་ཅིག །དུས་ཀྱི་

འཁྲུག་པ་དང་མཚོན་གྱི་བསྐལ་པ་ཐམས་ཅད་ཉེ་བར་ཞི་བར་གྱུར་ཅིག སེམས་ཅན་མ་རུངས་
པ་རྣམས་ཀྱི་བསམ་སྦྱོར་ངན་པ་ཐམས་ཅད་ཉེ་བར་ཞི་བར་གྱུར་ཅིག སེམས་ཅན་ཐམས་ཅད་
བདུད་ཀྱི་ཞགས་པ་ལས་ཡོངས་སུ་ཐར་བར་གྱུར་ཅིག སེམས་ཅན་ཐམས་ཅད་རང་རང་གི་
རྫས་དང་ལོངས་སྤྱོད་དང་དབང་ཕྱུག་གི་ཆོག་ཤེས་པར་གྱུར་ཅིག སེམས་ཅན་ཐམས་ཅད་
ཕན་ཚུན་དུ་ཕ་མ་ལྟར་བྱམས་པ་ལ་གནས་པར་གྱུར་ཅིག ལྷ་ཡང་དུས་སུ་ཆར་འབེབས་ཤིང༌། །
ལོ་ཐོག་ཕུན་སུམ་ཚོགས་པར་ཤོག །རྒྱལ་པོ་ཆོས་བཞིན་བྱེད་གྱུར་ཅིག །འཇིག་རྟེན་དག་
ཀྱང་དར་བར་ཤོག །སྨན་རྣམས་མཐུ་དང་ལྡན་པ་དང༌། །གསང་སྔགས་བཟླས་བརྗོད་འགྲུབ་
པར་ཤོག །མཁའ་འགྲོ་སྲིན་པོ་ལ་སོགས་པ། །སྙིང་རྗེའི་སེམས་དང་ལྡན་གྱུར་ཅིག །འཇིག་
རྟེན་བདེ་ཞིང་ལོ་ལེགས་དང༌། །འབྲུ་རྣམས་འཕེལ་ཞིང་ཆོས་འཕེལ་དང༌། །དགེ་ལེགས་
ཐམས་ཅད་འབྱུང་བའི་གནས། །ཡིད་ལ་འདོད་པ་ཀུན་འགྲུབ་ཤོག །གཞན་ཡང་དགེ་བའི་
རྩ་བ་འདི་དག་གི་མཐུ་དང་ནུས་པ་ལ་བརྟེན་ནས། ས་ཕྱོགས་འདི་སྐོར་ན་གཉུག་མར་གནས་
པའི་གཞི་བདག་དཀར་པོའི་ཕྱོགས་ལ་མངོན་པར་དགའ་བ་རྣམས་ཀྱིས། ཚོགས་རྣམ་པ་
གཉིས་བདེ་བླག་ཏུ་རྫོགས་པར་གྱུར་ཅིག །སྒྲིབ་པ་རྣམ་པ་གཉིས་བདེ་བླག་ཏུ་བྱང་བར་གྱུར་
ཅིག །དཀར་ཕྱོགས་སྐྱོང་བའི་མཐུ་དང་ནུས་པ་ཐམས་ཅད་གོང་ནས་གོང་དུ་འཕེལ་ཞིང་རྒྱས་
པར་གྱུར་ཅིག །རྒྱལ་མཚན་རྩེ་མོར་དབང་གི་རྒྱལ་པོ་ལྟར་སོགས། ཚོགས་གཉིས་མཐར་ཕྱིན་
སོགས། སྟོན་པ་འཇིག་རྟེན་ཁམས་སུ་སོགས། མི་འགྱུར་ལྷུན་པོ་སོགས། སྦྱིན་པ་གཏོང་ཞིང་སོགས།
བགེགས་རིགས་སྟོང་ཕྲག་བརྒྱད་ཅུ་ཞི་བ་སོགས། ལོ་བརྒྱ་ཐུབ་ཅིང་སོགས། འབད་དང་རྩོལ་བ་
མི་དགོས་པའི་སོགས། སྔོན་ཚེ་བཅོམ་ལྡན་འདས་སོགས། ཟབ་ཅིང་རྒྱ་ཆེ་སོགས། དེ་དག་ལ་སོགས་པ་
བཀྲ་ཤིས་རྒྱས་བསྡུས་སྐབས་སུ་གང་བབས་དང་སྦྱར་ལ། མཇུག་ཏུ། ཉིན་མོ་བདེ་ལེགས་མཚན་བདེ་ལེགས། །
ཉིན་མའི་གུང་ཡང་བདེ་ལེགས་ཤིང༌། །ཉིན་མཚན་རྟག་ཏུ་བདེ་ལེགས་པའི། །དཀོན་མཆོག་

གསུམ་གྱི་བཀྲ་ཤིས་ཤོག །ཅེས་སོ། །དེ་དག་ལས་རྒྱུ་སྦྱོར་བ་སྦྱིན་པའི་བདག་པོ་ཞེས་པའི་ཚབ་ཏུ། ཚེ་དང་ལྡན་པ་འདི་
ཞེས་བྱ་བའམ། དགེ་བའི་བཤེས་གཉེན་འདི་ཞེས་བྱ་བ་ལ། སོགས་མི་ཆེ་ཆུང་གི་རིམ་པ་དང་ལྡན་པའི་ཚིག་བརྗོད། ཆོས་འབྲེལ་
ཡོད་པའི་བླ་མ་ཡིན་ན། དགོངས་གསོལ་གྱི་སྐབས་དགེ་འདུན་འདུས་པ་རྒྱ་མཚོའི་ཚོགས་དང་བཅས་པ་
ཐམས་ཅད། བདག་ཅག་རྣམས་ཀྱི་གཙོ་བྱས་ནམ་མཁའི་མཐའ་དང་མཉམ་པའི་སེམས་ཅན་
ཐམས་ཅད་ལ་དགོངས་སུ་གསོལ་ཞེས་བརྗོད། བླ་མའི་མཚན་མི་སྨོས། བསྔོ་བ་དངོས་གཞིའི་སྐབས་སུ་ཡང༌། དེ་
རྣམས་ཀྱི་བྱིན་གྱིས་བརླབས་ཀྱི་མཐུ་ལ་བརྟེན་ནས། མཆོག་གསུམ་འདུས་པའི་བདག་ཉིད་
དཔལ་ལྡན་བླ་མ་དམ་པ། མཚན་འདི་ཞེས་བགྱི་བའི། སྐུ་ཚེ་འཕྲིན་ལས་ཀྱི་བར་དུ་གཅོད་པ་ཐམས་
ཅད་ཉེ་བར་ཞི་བར་གྱུར་ཅིག །གཞན་སྣང་དུ་བདུད་བཞིའི་བར་དུ་གཅོད་པ་ཐམས་ཅད་ཉེ་
བར་ཞི་བར་གྱུར་ཅིག །བཞེད་དོན་ཐམས་ཅད་དགོངས་པ་ཇི་ལྟ་བ་བཞིན་དུ་འགྲུབ་པར་གྱུར་
ཅིག །སྐུའི་རྒྱལ་མཚན་ལྷུན་པོ་ལྟར་བརྟན་པར་གྱུར་ཅིག གསུང་གི་ཉི་འོད་ཕྱོགས་ཐམས་
ཅད་དུ་འཆར་བར་གྱུར་ཅིག ཐུགས་ཀྱི་རྒྱ་མཚོ་རབ་དགའ་བདུད་རྩིས་གང་བར་གྱུར་ཅིག།
འཕྲིན་ལས་ཀྱི་ཉི་འོད་ནམ་ཡང་མི་ནུབ་ཅིང་སྲིད་ཞི་ཀུན་ཏུ་རྒྱས་པར་གྱུར་ཅིག །ཐུགས་རྗེའི་
འོད་དཀར་གྱིས་འགྲོ་བ་ཐམས་ཅད་ཀྱི་སྡུག་བསྔལ་སེལ་བར་གྱུར་ཅིག །གཞན་སྣང་དུ་རིམ་
གཉིས་ཀྱི་རྣལ་འབྱོར་ཟབ་མོ་སྐུ་ཉམས་སུ་བསྟར་བ་ལ་རྣམ་གཡེངས་དང་བར་ཆད་ཀྱི་མཚན་
མ་ཉེ་བར་ཞི་བར་གྱུར་ཅིག །གདུལ་བྱ་རྣམས་བསླབ་པ་གསུམ་དང་ཕ་རོལ་ཏུ་ཕྱིན་པ་དྲུག་ལ་
གེགས་མེད་དུ་འགོད་པར་གྱུར་ཅིག །འགྲོ་བའི་དོན་དུ་བསྙུན་པ་མི་མངའ་ཞིང་སྐུ་ཚེའི་རྒྱལ་
མཚན་བརྟན་པར་གྱུར་ཅིག །ས་དང་ལམ་གྱི་མངོན་པར་རྟོགས་པ་ཐམས་ཅད་གོང་ནས་གོང་
དུ་འཕེལ་ཞིང་རྒྱས་པར་གྱུར་ཅིག ཟུང་འཇུག་རྡོ་རྗེ་འཆང་ཆེན་པོའི་གོ་འཕང་སྐུ་ཚེ་འདི་ཉིད་
ལ་མངོན་དུ་མཛད་ནས། བདག་ཅག་གདུལ་བྱར་གྱུར་པ་རྣམས་གཙོ་བོར་གྱུར་པའི་མཁའ་
མཉམ་གྱི་སེམས་ཅན་ཐམས་ཅད་བྱང་ཆུབ་མཆོག་གི་རྒྱལ་ཐབས་ལ་འགོད་པར་གྱུར་ཅིག

ཅེས་པ་ཙམ་གྱིས་ཀྱང་ཆོག་ལ། རྒྱས་པར་བྱེད་ན་སྔར་གྱི་བསྔོ་བའི་ཤམ་བུ་རྣམས་སྦྱར་བས་རུང་སྟེ། ཇི་སྲིད་དེ་མ་ཐོབ་ཀྱི་བར་དུ་
ཞེས་པའི་ཚབ་ཏུ། གཞན་ཡང་བདག་ཅག་གདུལ་བྱར་གྱུར་པ་རྣམས། གནས་སྐབས་ཐམས་ཅད་དུ། མི་དང་མི་མ་ཡིན་པ་ཞེས་པ་
མན་ཆད་དོ། །
ཡང་བསྔོ་བ་བསྡུས་པ་བྱེད་ན། དགོངས་གསོལ་སོང་བའི་རྗེས་ལ། དགེ་བའི་རྩ་བ་འདི་དང་རང་གཞན་
གྱི་དགེ་བ་ཐམས་ཅད་གཅིག་ཏུ་བསྡོམས་པའི་མཐུ་ལས། ཚེ་དང་ལྡན་པ་འདི་ཞེས་བགྱི་བའི་
འགལ་རྐྱེན་བར་དུ་གཅོད་པ། མི་མཐུན་པའི་ཕྱོགས་ཐམས་ཅད་ཉེ་བར་ཞི་བ་ཞེས་པ་ནས་བཅོམ་
ལྡན་འདས་ཀྱི་གོ་འཕང་མྱུར་དུ་ཐོབ་པར་གྱུར་ཅིག །ཅེས་པའི་བར་དང༌། སེམས་ཅན་ཐམས་ཅད་
བདེ་དང་སོགས། སངས་རྒྱས་སྐུ་གསུམ་བརྙེས་པའི་བྱིན་རླབས་དང༌། །ཆོས་ཉིད་མི་འགྱུར་
བརྟན་པའི་བྱིན་རླབས་དང༌། །དགེ་འདུན་མི་ཕྱེད་འདུས་པའི་བྱིན་རླབས་ཀྱིས། །བསྔོ་བ་
སྨོན་ལམ་བཏབ་པ་འགྲུབ་པར་ཤོག །ཉིན་མོ་བདེ་ལེགས་སོགས་བརྗོད་དོ། །
༈ ཚེ་འདས་འགའ་ཞིག་གི་དོན་དུ་བསྔོ་བ་བྱེད་དགོས་ན། ཕྱོགས་བཅུ་ན་བཞུགས་པའི་སངས་རྒྱས་
བྱང་ཆུབ་སེམས་དཔའ་དགེ་འདུན་འདུས་པ་རྒྱ་མཚོའི་ཚོགས་དང་བཅས་པ་ཐམས་ཅད།
དམིགས་ཡུལ་འདི་ཉིད་ཀྱི་གཙོ་བྱས་ནམ་མཁའ་དང་མཉམ་པའི་སེམས་ཅན་ཐམས་ཅད་ལ་
དགོངས་སུ་གསོལ། ཚེ་འདས་འདི་ཞེས་བགྱི་བའི། ཚེ་རབས་འཁོར་བ་ཐོག་མ་མེད་པ་ནས། ཐ་མ་
ད་ལྟ་ལ་ཐུག་གི་བར་དུ། སྦྱིན་སོགས་དཀར་པོ་དགེ་བའི་ལས་ཅི་དང་ཅི་བགྱིས་པ་ཐམས་
ཅད་དང༌། སླར་ཡང་མངོན་པར་སྒྲུབ་པའི་དགེ་བའི་རྩ་བ་འདི་དག་ཐམས་ཅད། དམིག་ཡུལ་
གྱི་འགྲོ་བ་འདི་ཉིད། ཁམ་གསུམ་སྐྱེ་གནས་བཞི་འགྲོ་བ་རིགས་དྲུག་སྲིད་པ་བར་མ་གང་དུ་
གནས་སམ་སྐྱེ་བར་ཡང་འགྱུར་བའི་ལས་ཅན་ཡིན་ན་ཡང༌། དགེ་བ་འདི་ཀུན་དམིགས་ཡུལ་
འདིའི་ཁོང་དུ་ཆུད་ཅིང༌། ཕྱི་བཞིན་དུ་འབྲང་བ་དང་རྗེས་སུ་འཇུག་པར་གྱུར་ཅིག །དེ་ལྟར་
ཞུགས་ནས་ཀྱང་དགེ་བའི་རྩ་བ་འདི་དག་གི་མཐུ་དང་ནུས་པ་ལ་བརྟེན་ནས། རིགས་དྲུག་

པོ་སོ་སོའི་སྡུག་བསྔལ་དང་ཀུན་འབྱུང་མཐའ་དག་ལས་མྱུར་དུ་ཐར་བར་གྱུར་ཅིག །བདུད་
དང་གཤིན་རྗེའི་སྤྱོད་ཡུལ་མཐའ་དག་ལས་མྱུར་དུ་ཐར་བར་གྱུར་ཅིག །ངན་སོང་དང་ངན་
འགྲོ་ལོག་པར་ལྟུང་བ་རྣམས་སུ་ནམ་ཡང་མི་སྐྱེ་བར་གྱུར་ཅིག །སྐྱེ་བ་དང་ཚེ་རབས་ཐམས་
ཅད་དུ་བདེ་འགྲོ་མཐོ་རིས་ཀྱི་འཇིག་རྟེན་དུ་སྐྱེ་བར་གྱུར་ཅིག །རྟེན་དེ་ལ་མཐོ་རིས་ཀྱི་ཡོན་
ཏན་བདུན་དང་ལྡན་པར་གྱུར་ཅིག །ལེགས་པ་ཐམས་ཅད་ཀྱི་འབྱུང་གནས་དགེ་བའི་བཤེས་
གཉེན་དམ་པ་དང་ཞལ་མཇལ་བའི་སྐལ་བ་དང་ལྡན་པར་གྱུར་ཅིག །བདུད་དང་སྡིག་པའི་
གྲོགས་པོའི་དབང་དུ་སྐད་ཅིག་ཀྱང་མི་འགྲོ་བའི་སྐལ་བ་དང་ལྡན་པར་གྱུར་ཅིག །བྱམས་
སྙིང་རྗེ་བྱང་ཆུབ་ཀྱི་སེམས་ཁྱད་པར་ཅན་རྒྱུད་ལ་སྐྱེས་པའི་སྐལ་བ་དང་ལྡན༴ འདུལ་བ་དང་
མདོ་སྡེ་དང་མངོན་པའི་སྡེ་སྣོད་མང་དུ་ཐོབ་པའི༴ ཚུལ་ཁྲིམས་དང་ཏིང་ངེ་འཛིན་དང་ཤེས་
རབ་ཀྱི་ཕུང་པོ་ཡོངས་སུ་རྫོགས་པའི༴ རྣམ་པར་གྲོལ་བ་དང་རྣམ་པར་གྲོལ་བའི་ཡེ་ཤེས་
གཟིགས་པའི་ཕུང་པོ་ཡོངས་སུ་རྫོགས་པའི་སྐལ་བ་དང་ལྡན་པར་གྱུར་ཅིག །
ཕར་ཕྱིན་དྲུག་ལ་བསྡུས་པ་བྱེད་ན། རང་དོན་ཕ་རོལ་ཏུ་ཕྱིན་པ་དྲུག་གི་སྤྱོད་པ་ཕུན་སུམ་ཚོགས་པ་ལ་གནས་པའི་གཞན་
དོན་བསྡུ་བའི་དངོས་པོ་བཞིའི་སྒོ་ནས། སེམས་ཅན་གྱི་དོན་རྒྱ་ཆེར་བྱེད་པའི་སྐལ་བ་དང་ལྡན་པར་གྱུར་ཅིག ཞེས་དང༌། །
འབྲིང་དུ་བྱེད་ན། སྦྱིན་པ་དང་ཚུལ་ཁྲིམས་ཀྱི་སྒོ་ནས་གཞན་གྱི་དོན་རྒྱ་ཆེར་སྒྲུབ་པའི་སྐལ་
བ་དང་ལྡན་པར་གྱུར་ཅིག བརྩོན་འགྲུས་དང་བཟོད་པའི་སྒོ་ནས་བདག་ཉིད་ཀྱི་དོན་མཆོག་
ཏུ་སྒྲུབ་པའི༴ བསམ་གཏན་དང་ཤེས་རབ་ཀྱི་སྒོ་ནས་གཉིས་ཀའི་དོན་སེམས་ཉིད་རྣམ་པར་
གྲོལ་བ་ལ་འགོད་པའི༴ སྦྱིན་པ་དང༌། སྙན་པར་སྨྲ་བ་དང༌། དོན་མཐུན་པ་དང༌། དོན་སྤྱོད་པ་
སྟེ། བསྡུ་དངོས་བཞི་ལ་བརྟེན་ནས་འགྲོ་བ་ཀུན་བྱང་ཆུབ་ཀྱི་ལམ་ལ་འགོད་པའི༴ ཞེས་དང༌། །
ཅུང་ཟད་རྒྱས་པར་བྱེད་ན། ལན་དང་རྣམ་པར་སྨིན་པ་ལ་རེ་བ་མེད་པའི་སྦྱིན་པ་རླབས་པོ་ཆེ་
གཏོང་བའི་སྐལ་བ་དང་ལྡན་པར་གྱུར་ཅིག ཡང་སྲིད་ལ་འདུན་པ་དང་བྲལ་བའི་ཚུལ་ཁྲིམས་

ཕུན་སུམ་ཚོགས་པར་སྲུང་བའི་སྐལ་བ་དང་ལྡན་པར་གྱུར་ཅིག སེམས་ཅན་རྣམས་ལ་ཞེ་
འགྲས་པ་མེད་པའི་བཟོད་པ་བླ་ན་མེད་པ་སྒོམ་པའི་སྐལ་བ་དང་ལྡན་པར་གྱུར་ཅིག དཀར་
པོ་དགེ་བའི་ཆོས་ཐམས་ཅད་ཡོངས་སུ་བསྡུད་པའི་བརྩོན་འགྲུས་ཕུན་སུམ་ཚོགས་པ་རྩོམ་
པའི་སྐལ་བ་དང་ལྡན་པར་གྱུར་ཅིག །གཟུགས་དང་གཟུགས་མེད་པའི་ཁམས་ལས་འདས་
པའི་བསམ་གཏན་བླ་ན་མེད་པ་ལ་མཉམ་པར་འཇོག་པའི་སྐལ་བ་དང་ལྡན་པར་གྱུར་ཅིག
ཐབས་སྙིང་རྗེ་ཆེན་པོ་དང་ཡ་མ་བྲལ་བའི་ཤེས་རབ་ཕུན་སུམ་ཚོགས་པ་རྒྱུད་ལ་སྐྱེད་པའི་
སྐལ་བ་དང་ལྡན་པར་གྱུར་ཅིག ཟང་ཟིང་གི་སྦྱིན་པས་སེམས་ཅན་རྣམས་ཚིམ་ཞིང་མགུ་
པར་བྱེད་པའི་སྐལ་བ་དང་ལྡན་པར་གྱུར་ཅིག ཆོས་ཀྱི་གཏམ་སྙན་པར་སྨྲ་བས་མོས་པ་ཁྱད་
པར་ཅན་བསྐྱེད་པའི་སྐལ་བ་དང་ལྡན་པར་གྱུར་ཅིག ཕ་རོལ་དུ་ཕྱིན་པ་ལ་དོན་མཐུན་པའི་
སྒོ་ནས་སྒྲུབ་པ་རྣམ་པར་དག་པ་ལ་འགོད་པའི་སྐལ་བ་དང་ལྡན་པར་གྱུར་ཅིག དོན་སྤྱོད་
པའི་སྒོ་ནས་སླར་མི་ལྡོག་ཅིང་ལམ་རྣམ་པར་སྦྱོང་བའི་སྐལ་བ་དང་ལྡན་པར་གྱུར་ཅིག ཅེས་
སོ། །དེ་ལྟར་ཚོགས་གཉིས་ཡོངས་སུ་རྫོགས་ནས། རྣམ་པ་ཐམས་ཅད་མཁྱེན་པ་སངས་རྒྱས་
ཀྱི་གོ་འཕང་མྱུར་དུ་ཐོབ་པའི་སྐལ་བ་དང་ལྡན་པར་གྱུར་ཅིག ངན་སོང་སྡུག་བསྔལ་མི་མྱོང་
ཞིང༌། །དཀའ་བ་སྤྱད་པ་མེད་པར་ཡང༌། །ལྷ་ལས་ལྷག་པའི་ལུས་ཐོབ་ནས། །དེ་ཡི་སངས་
རྒྱས་མྱུར་ཐོབ་ཤོག །མི་གཙང་ལུས་འདི་བོར་བར་གྱུར་མ་ཐག །བདེ་བ་ཅན་དུ་རྫུས་ཏེ་སྐྱེ་
བར་ཤོག །སྐྱེས་མ་ཐག་ཏུ་ས་བཅུ་རབ་རྫོགས་ནས། །སྤྲུལ་པས་ཕྱོགས་བཅུར་གཞན་དོན་
བྱེད་པར་ཤོག །རྒྱལ་བའི་དཀྱིལ་འཁོར་བཟང་ཞིང་སོགས་བརྗོད། འདི་ལ་ཡང་མཐུན་འགྱུར་བྱེད་མཁན་
དགེ་འདུན་ཡོད་ན། བསྔོ་བའི་མགོར་སྐབས་འདིར་མཐུན་འགྱུར་ཐུགས་ལ་འདོགས་པར་ཞུ་ཞེས་བརྗོད་དགོས། དགེ་འདུན་གྱི་
ཚོགས་ཆེན་པོ་སོགས་ལ་དགེ་རྩ་རྒྱ་ཆེན་དང་འབྲེལ་བའི་དུས། གཏམ་བཤད་དགོས་ན་བྱ་ཞིང༌། དེ་ནས་གཤིན་དོན་གྱི་བསྔོ་བ་
བྱེད་ན། ཉེ་དུ་སོགས་ཤུལ་གྱི་མི་ཡོད་ན། དེ་རྗེས་གསོན་བསྔོ་རྒྱས་བསྡུས་ཅི་རིགས་པ་རྫོགས་པར་བྱ་ཞིང༌། དེ་འདྲ་མེད་ནའང༌།

གཞན་ཡང་འདི་ལྟར་སྒྲུབ་པའི་དགེ་བའི་རྩ་བ་འདི་ཉིད་མཚོན་བྱེད་དུ་བྱས་ཞེས་པ་ནས།
མཐུ་དང་ནུས་པ་ཐམས་ཅད་གོང་ནས་གོང་དུ་འཕེལ་ཞིང་རྒྱས་པའི་བར་དང༌། ཕན་བདེ་འབྱུང་
བའི་གནས་ཅིག་པུ་མན་ཆད་བཀྲ་ཤིས་ཀྱི་བར་རྫོགས་པར་བྱ། ཡུལ་ཁྱད་པར་ཅན་ལ་མཆོད་བསྔོར་བྱེད་ན། དགོངས་
གསོལ་གྱི་སྐབས་བླ་མའི་མཚན་ནས་མི་སྨོས་ཏེ། གསོན་བསྔོའི་སྐབས་དང་འདྲ། འདི་ལྟར་བླ་མ་དཀོན་མཆོག་ལ་མཆོད་པ། སྐྱེ་
བོའི་ཚོགས་ལ་སྦྱིན་གཏོང༌། ཞེས་སོགས་དེ་སྐབས་ཀྱི་དགེ་བ་སྒྲུབ་པའི་སྐབས་དང་སྦྱར་ལ། གཞན་ཡང་ཐོས་བསམ་སྒོམ་གསུམ་
ལ་སོགས་པ་བསོད་ནམས་དང་ཡེ་ཤེས་ཀྱིས་བསྡུས་པའི་དགེ་བའི་ཕུང་པོ་རྒྱ་ཆེན་པོ་འདིས། ཡོངས་ཀྱི་དགེ་བའི་གཤེས་གཉེན་
ཆེན་པོ་ཞེས་སམ། རྡོ་རྗེ་འཛིན་པ་ཆེན་པོ་འདི་ཞེས་བྱ་བ་ལ་འབུལ་བར་བགྱིའོ། །ཕུལ་བ་དེ་ཐམས་
ཅད་གཞན་དོན་དུ་བདག་གིར་མཛད་ནས། ཐུགས་ཀྱི་དགོངས་པ་ཟབ་མོ་ཁྱད་པར་ཅན་
གོང་ནས་གོང་དུ་ཡོངས་སུ་རྫོགས་པར་གྱུར་ཅིག །གང་དུ་བཞུགས་པའི་ཞིང་ཁམས་དེར།
མཐའ་ཡས་མཆོད་པའི་སྤྲིན་ཕུང་རྒྱུན་མི་ཆད་པར་འབྱུང་བར་གྱུར་ཅིག སྐུ་གསུང་ཐུགས་
དང་མཛད་པ་འཕྲིན་ལས་ལ་བར་དུ་གཅོད་པ་སྐད་ཅིག་ཀྱང་མི་འབྱུང་བར་གྱུར་ཅིག ས་ལམ་
གྱི་མངོན་པར་རྟོགས་པའི་ཡོན་ཏན་ཐམས་ཅད་གོང་ནས་གོང་དུ་འཕེལ་ཞིང་རྒྱས་པར་གྱུར་
ཅིག །མྱུར་དུ་མངོན་པར་རྫོགས་པར་སངས་རྒྱས་པའི་མཛད་པའི་རིམ་པ་མཐའ་དག་བསྟན་
ནས། མཐའ་ཡས་པའི་འགྲོ་བ་ཐམས་ཅད་ཐེག་པ་རྣམ་པ་གསུམ་གྱི་བྱང་ཆུབ་ལ་འགོད་པའི་
སྐལ་བ་དང་ལྡན་པར་གྱུར་ཅིག །དགེ་བ་འདིའི་སྐྱེ་བོ་ཀུན། །གཞོན་ནུ་ནོར་བཟང་ཇི་བཞིན་
དུ། །ཡོན་ཏན་རྒྱ་མཚོ་ལྟ་བུ་ཡི། །བླ་མ་དམ་པ་མཉེས་བྱེད་ཤོག །སྐྱེ་བ་ཀུན་ཏུ་ཡང་དག་བླ་
མ་སོགས། དེ་ཙམ་མམ་ཅུང་ཟད་རྒྱས་པར་སྤྲོ་ན། གསོན་བསྔོའི་སྐབས་སུ་བཤད་པའི་སྤྱིའི་བསྔོ་བ་སོགས་ཅི་རིགས་པས་ཁ་
བསྐངས་ནས་བརྗོད་དོ། །
གསོན་གཤིན་གང་ལ་སྦྱར་ཀྱང་ཆོག་པའི་བསྔོ་བ་ཤིན་ཏུ་བསྡུས་པ་ནི། དགོངས་སུ་གསོལ་སྔར་བཞིན། དགེ་བའི་
རྩ་བ་འདི་དང་དུས་གསུམ་གྱི་དགེ་བའི་རྩ་བ་གཅིག་ཏུ་སྡོམ་པའི་མཐུ་ལས། ཚེ་དང་ལྡན་པའམ།

ཚེ་ལས་འདས་པ་ཆེ་གེ་མོ་ཞེས་བགྱི་བའི། འཁོར་བ་ཐོག་མ་མེད་པ་ནས་བསགས་པའི་ཉོན་མོངས་པ་
དང༌། སྙོམས་འཇུག་དང་ཤེས་བྱའི་སྒྲིབ་པ་མཐའ་དག་རྩ་བ་ནས་བྱང་ཞིང་དག་པར་གྱུར་
ཅིག །བསོད་ནམས་དང་ཡེ་ཤེས་དང་ཚུལ་ཁྲིམས་ཀྱིས་བསྡུས་པའི་ཚོགས་ཀྱི་ཕུང་པོ་ཡོངས་
སུ་རྫོགས་པར་གྱུར་ཅིག །དེ་ལྟར་སྒྲིབ་གཉིས་སྦྱོང་བ་དང༌། ཚོགས་གཉིས་གསོག་པ་ལ་བར་
དུ་གཅོད་པ་སྐད་ཅིག་ཀྱང་མི་འབྱུང་བར་གྱུར་ཅིག །སྐུ་བཞི་ཡེ་ཤེས་ལྔའི་བདག་ཉིད་རྣམ་
པ་ཐམས་ཅད་མཁྱེན་པ་སངས་རྒྱས་ཀྱི་གོ་འཕང་མྱུར་དུ་ཐོབ་པར་གྱུར་ཅིག །སྡུག་བསྔལ་
གསུམ་གྱིས་གཙེས་པའི་སེམས་ཅན་ཐམས་ཅད་ཟག་མེད་ཀྱི་བདེ་བ་མཐར་ཐུག་པ་ལ་འགོད་
པའི་སྐལ་བ་དང་ལྡན་པར་གྱུར་ཅིག །དེ་ན་གཤིན་དོན་ཡིན་ན། ངན་སོང་སྡུག་བསྔལ་སོགས་དང༌།
གསོན་བསྔོ་ཡིན་ན། སངས་རྒྱས་སྐུ་གསུམ་བརྙེས་པའི་སོགས་དང༌། བཀྲ་ཤིས་གྱི་ཚིགས་བཅད་ཅི་རིགས་པར་
བརྗོད་དོ། །
གཞན་ཡང་རབ་བྱུང་བསྙེན་རྫོགས་བྱས་པའམ། བཤད་སྟོན་ལ་སོགས་པའི་སྐབས་སུ་བསྔོ་བ་བྱེད་ན། གསོན་བསྔོ་སྤྱི་
དང་ཕལ་ཆེན་འདྲ་བ་ལས། དགོངས་གསོལ་གྱི་རྗེས་སུ། ཚེ་དང་ལྡན་པའམ། དགེ་བཤེས་འདི་ཞེས་བྱ་བས། ཁྱིམ་ནས་ཁྱིམ་མེད་
པར་རབ་ཏུ་བྱུང༌། དམ་པའི་ཆོས་ཐམས་ཅད་ཀྱིས་རྩ་བ་སོ་སོ་ཐར་པའི་སྡོམ་པ་བླངས། ངུར་སྨྲིག་གི་བརྟུལ་ཞུགས་བཟུང་བས་
བསྟན་པའི་མིག་རྐྱེན་ལ་ཕན་པར་བྱས། སྒྲུབ་པའི་མཆོད་པ་འདི་དང་འབྲེལ་བར། ཟང་ཟིང་གི་མཆོད་པས་ཀྱང་མཆོག་གསུམ་
ལ་བསྟི་སྟང་དུ་བྱས་པའི་དགེ་བའི་རྩ་བ་འདི་དང་ཞེས་སམ། འདི་ཞེས་བྱ་བས། དང་པོར་དད་པ་བརྟན་པོས་དམ་པའི་ཆོས་ལ་
ཞུགས། བར་དུ་ཤེས་རབ་དང་བརྩོན་འགྲུས་ཟུང་དུ་སྦྲེལ་བས་གཞུང་ལུགས་མཆོག་ལ་སྦྱངས། ད་ལྟར་རང་གི་རྣམ་དཔྱོད་དང་
བློ་གྲོས་རྣམས་དགེ་བའི་བཤེས་གཉེན་རྣམས་དང༌། དགེ་འདུན་གྱི་སྤྱན་སྔར་མཆོད་རྫས་སུ་ཕུལ་བའི་དགེ་བའི་རྩ་བ་འདི་དང༌།
ཞེས་མཚམས་སྦྱར་ནས། འཁོར་འདས་དུས་གསུམ་དང་འབྲེལ་བའི་ཞེས་པ་མན་ཆད་གོང་བཞིན་ལ། སྐབས་སུ་གང་བབ་ཏུ་
འདི་སྐད་ཅེས་བྱ་སྟེ། སོ་སོ་ཐར་པའི་སྡོམ་པ་ལ་ཉེས་ལྟུང་གི་དྲི་མས་མ་གོས་པར་གྱུར་ཅིག བྱང་
ཆུབ་སེམས་དཔའི་ཚུལ་ཁྲིམས་ཐབས་ལ་མཁས་པས་ཡོངས་སུ་བཟུང་བར་གྱུར་ཅིག རིག་པ་

འཛིན་པའི་སྡོམ་པ་ལས་དམ་ཚིག་ཆེན་པོའི་དངོས་གྲུབ་མྱུར་དུ་ཐོབ་པར་གྱུར་ཅིག ལྷག་པ་
ཚུལ་ཁྲིམས་ཀྱི་བསླབ་པས་རྒྱུད་ཡོངས་སུ་ཕྱུག་པར་གྱུར་ཅིག འཕགས་པ་ཉེ་བར་འཁོར་ལྟར་
འདུལ་བ་འཛིན་པའི་མཆོག་ཏུ་ལུང་སྟོན་པར་གྱུར་ཅིག མཁྱེན་པས་ཤེས་བྱ་མ་ལུས་པ་མཁྱེན་
པ་འཕགས་པ་འཇམ་དཔལ་ལྟ་བུར་གྱུར་ཅིག དམིགས་པ་མེད་པའི་ཐུགས་རྗེས་མཁའ་ཁྱབ་
ཀྱི་སེམས་ཅན་སྡུག་བསྔལ་ལས་སྐྱོབ་པ་འཕགས་པ་སྤྱན་རས་གཟིགས་ཀྱི་གོ་འཕང་ཐོབ་
པར་གྱུར་ཅིག །གང་ལ་གང་འདུལ་གྱི་མཐུ་སྟོབས་ཐོགས་པ་མེད་པས། དུས་གསུམ་རྒྱལ་བ་
མ་ལུས་པའི་འཕྲིན་ལས་སྒྲུབ་པ། གསང་བའི་བདག་པོའི་མཛད་པ་དང་མཉམ་པར་གྱུར་ཅིག
ཅེས་པ་ལ་སོགས་པ་ཇི་ལྟར་རིགས་པར་སྦྱར་རོ། །འདིར་སྨྲས་པ། གཏམ་བཤད་བསྔོ་བའི་བྱེ་བྲག་ལ། །ལེགས་པར་སྦྱངས་པའི་
བློ་གསལ་རྣམས། །ཚོགས་པའི་དབུས་སུ་གཟེངས་མཐོ་ཞིང༌། །བློ་ལྡན་དང་བ་འདྲེན་པའི་གཞི། །ཞེས་བྱའོ། །མོལ་གཏམ་དང་
བསྔོ་བའི་བརྗོད་པ། མདོར་བསྡུས་སུ་སྦྱར་བ་འདི་ཡང་སྔ་ཕྱིར་དོན་གཉེར་དུ་མས་ནན་ཏན་དུ་ཡང་ཡང་བསྐུལ་བའི་ངོར་ཏཱ་ར་ནཱ་
ཐས་སྨྲས་པའོ། །བཀྲ་ཤིས་པར་ཤོག །
༄༅། །སྨོན་ལམ་དགོས་པ་ཀུན་འབྱུང་ཞེས་བྱ་བ་བཞུགས།
༄༅། །ན་མོ་གུ་རུ། ཐོག་མེད་དུས་ནས་འཁོར་བ་ཇི་སྲིད་བར། །དགེ་བ་གང་དག་
བགྱིས་དང་བགྱིད་རྩལ་དང༌། །ཡི་རང་བསྔགས་པ་བརྗོད་པའི་ལེགས་བྱས་སོགས། །མདོར་
ན་བདག་གི་དུས་གསུམ་དགེ་བ་ཀུན། །མཁའ་ཁྱབ་འགྲོ་བའི་དགེ་རྩ་མཐའ་ཡས་དང༌། །
སངས་རྒྱས་བྱང་སེམས་ཉན་རང་འཕགས་ཚོགས་ཀྱི། །རྣམ་དཀར་འཕྲིན་ལས་ལེགས་
བྱས་རྒྱ་མཚོའི་ཚོགས། །མ་ལུས་གཅིག་ཏུ་བསྡོམས་པའི་མཐུ་སྟོབས་ལས། །སྨོན་ལམ་འདི་
ཀུན་ངེས་པར་འགྲུབ་པ་དང༌། །མྱུར་དུ་འགྲུབ་ཅིང་གེགས་མེད་འགྲུབ་པ་དང༌། །མཆོག་ཏུ་

རྒྱ་ཆེན་སྟོབས་ལྡན་འགྲུབ་པར་ཤོག །སྐྱེ་བ་ཀུན་དུ་བླ་མ་དཀོན་མཆོག་ལ། །མི་ཕྱེད་དད་པ་
རྣམ་གསུམ་འབྲལ་མེད་ལྡན། །བཅོས་མ་མིན་པར་སྙིང་རྗེ་བྱང་ཆུབ་སེམས། །ནམ་ཡང་རྒྱུན་
མི་ཆད་པར་སྐྱེ་བར་ཤོག །རྟག་ཏུ་རབ་བྱུང་དགེ་སློང་གནས་ཐོབ་སྟེ། །ཉིས་བརྒྱ་ལྔ་བཅུ་ལ་
སོགས་བསླབ་པའི་གནས། །འདུལ་བ་རྒྱ་མཚོར་ཇི་སྐད་གསུངས་པ་བཞིན། །ཅུང་ཟད་ཙམ་
ཡང་མ་ཉམས་བསྲུང་བར་ཤོག །བྱང་ཆུབ་སེམས་དཔའི་བསླབ་གཞི་མཐའ་དག་ལ། །རྒྱལ་
སྲས་རྣམས་ཀྱིས་ཇི་ལྟར་མཛད་བཞིན་སྤྱོད། །ཕ་རོལ་ཕྱིན་བཅུའི་ཉམས་ལེན་མཐར་ཕྱིན་
ནས། །བསོད་ནམས་ཡེ་ཤེས་ཚོགས་གཉིས་རྫོགས་པར་ཤོག །ཁྱད་པར་རྡོ་རྗེ་ཐེག་པའི་སྒོར་
ཞུགས་ཏེ། །ཟབ་མོའི་དཀྱིལ་འཁོར་ཀུན་དུ་ཞུགས་ཤིང་མཐོང༌། །རྨད་བྱུང་དབང་གི་རིམ་
པ་ཀུན་ཐོབ་ནས། །སྐུ་བཞིའི་ས་བོན་མཐའ་དག་གསོས་འདེབས་ཤོག །དམ་ཚིག་མཆོག་
ལ་ཉེས་ལྟུང་དྲི་མས་དབེན། །རིག་འཛིན་རྣམས་ཀྱིས་འདའ་བར་མི་དཔྱོད་པའི། །བླང་དོར་
དགག་སྒྲུབ་མཉམ་བཞག་རྗེས་སྤྱོད་ཀྱི། །དམ་ཚིག་མཐའ་དག་ཚུལ་བཞིན་བསྲུང་བར་ཤོག།
རྡོ་རྗེ་སློབ་དཔོན་ཀུན་དང་ཁྱད་པར་དུ། །རྗེ་བཙུན་སྒྲོལ་བའི་མགོན་པོ་ཁྱོད་ཉིད་དང༌། །རྟག་
ཏུ་མི་འབྲལ་རྟག་ཏུ་རྗེས་འཛིན་ཞིང༌། །རྟེན་འབྲེལ་ལེགས་ཕྱོགས་ཁོ་ནར་འགྲིགས་པར་ཤོག
ཁྱེད་ལ་མོས་གུས་གདུང་ཤུགས་འབྲལ་མེད་དང༌། ཁྱེད་དང་རྟེན་འབྲེལ་ནམ་ཡང་མི་འཆུག་
ཅིང༌། ཁྱེད་ཀྱི་བཀའ་ལས་ཇི་སྐད་འབྱུང་བ་བཞིན། །དགའ་ཞིང་སྤྲོ་བའི་ཡིད་ཀྱིས་བསྒྲུབ་
པར་ཤོག །བཀའ་བཞིན་བསྒྲུབ་ཚེ་མནར་མེད་གནས་སུ་ཡང༌། །འཇུག་པར་སྤྲོ་ན་གཞན་
ལྟ་སྨོས་ཅི་དགོས། །རང་འདོད་མེད་པར་ཁྱེད་ཀྱིས་ཅི་གསུངས་དང༌། །ཐུགས་སུ་ཅི་དགྱེས་
ཐམས་ཅད་བསྒྲུབ་པར་ཤོག །ཁྱོད་ནི་འཁོར་འདས་ཀུན་ཁྱབ་མཛད་པ་ཅན། །གང་འདུལ་
ལྷུན་གྱིས་གྲུབ་པའི་འཕྲིན་ལས་ཏེ། །སྣང་ངོར་སྤྱོད་ཚུལ་བཟང་ངན་ཅི་སྟོན་ཡང༌། །རྒྱལ་བའི་
མཛད་པ་ཁོ་ནར་རྟོགས་གྱུར་ཅིག །ལོག་ལྟའི་དྲི་མ་ཙམ་ཡང་མི་སྐྱེ་ཞིང༌། །མདོ་རྒྱུད་ཀུན་

ནས་ཇི་སྐད་གསུངས་པ་ལྟར། །སྒོ་གསུམ་ལོངས་སྤྱོད་བྱ་བ་ཐམས་ཅད་ཀྱིས། །བླ་མ་དམ་པ་
རྟག་ཏུ་མཉེས་བྱེད་ཤོག །སྐྱེ་བ་ཀུན་དུ་ཁྱེད་ཀྱི་དགོངས་པ་སྐྱོང༌། ཁྱོད་ཀྱི་གསུང་འཛིན་ཁྱོད་
ཀྱི་འཕྲིན་ལས་བསྒྲུབ། །འགྲོ་ཀུན་ཁྱོད་ཀྱིས་རྗེས་སུ་འཇུག་པ་དང༌། ཁྱེད་ཀྱི་བསྟན་ལ་བྱ་བ་
བྱེད་པར་ཤོག ཁྱེད་གསུང་ཆོས་ཀྱིས་ས་གསུམ་ཀུན་ཁྱབ་ནས། །མི་དང་མི་མིན་ཐམས་ཅད་
དེར་རྗེས་འཇུག །རྣམ་དག་གྲུབ་མཐའ་ལྟ་སྤྱོད་བཟང་པོ་འདི། །ཕྱོགས་དུས་ཀུན་དུ་སྤེལ་
བར་བདག་གྱུར་ཅིག །ཁྱོད་ཀྱི་ཐུགས་དགོངས་ཇི་བཞིན་རྟོགས་པ་དང༌། །གསུང་གི་གསང་
བ་མཐའ་དག་ལེགས་བཟུང་ནས། །དགོངས་དོན་ཇི་བཞིན་ཤེས་ལ་འཁྲུལ་བའི་དྲི། །ཏིལ་
གྱི་ཟེགས་མ་ཙམ་ཡང་སྤངས་བར་ཤོག །སྐྱེ་ཞིང་སྐྱེ་བར་འབད་མེད་ལྷུན་གྲུབ་ཏུ། །ཆོས་
ཀུན་འཛིན་པའི་ཤེས་རབ་མཆོག་ཐོབ་ཅིང༌། །མི་བརྗེད་གཟུངས་ཐོབ་བརྩོན་འགྲུས་མཆོག་
དང་ལྡན། །དམ་པའི་ཆོས་བཞིན་རྟག་ཏུ་སྤྱོད་པར་ཤོག །བདུད་དང་མུ་སྟེགས་ལྟ་ངན་ལོག་
ལྟ་ཅན། །ཐམས་ཅད་ཚར་བཅད་ཆོས་ལ་འགོད་པ་དང༌། །མ་དད་པ་རྣམས་དད་པའི་གནས་
ལ་འགོད། །དེ་འདྲའི་ཐབས་ཚུལ་མཐའ་ཡས་འགྲུབ་པར་ཤོག །ནད་མེད་རིགས་གཟུགས་
ལོངས་སྤྱོད་དབང་ཐང་གྲོགས། །འཁོར་གཡོག་ལ་སོགས་ཐམས་ཅད་ཕུན་ཚོགས་ཤིང༌། །
རྟག་ཏུ་དགེ་བའི་ཆོས་ལ་སྤྱོད་པ་ཡིས། །རང་གཞན་དོན་གྱི་མཆོག་ཀུན་འགྲུབ་པར་ཤོག།
རྗེ་བཙུན་ཁྱོད་ཀྱི་བསྟན་པའི་མི་མཐུན་ཕྱོགས། །མ་ལུས་སྐད་ཅིག་རེ་རེར་ཕྱིར་བསལ་ནས། །
རྒྱལ་ཁྱོད་བསྟན་པའི་ཉི་འོད་ཕྱོགས་ཀུན་དུ། ཁྱབ་པར་བྱེད་པའི་འཕྲིན་ལས་སྒྲུབ་པར་ཤོག།
སྡིག་གྲོགས་ལོག་འཚོ་འགལ་རྐྱེན་ཀུན་སྤངས་ཤིང༌། །ཆོས་ཕྱིར་དཀའ་བ་སྤྱོད་ཀྱང་ཡིད་
མི་གཡོ། །རྟག་ཏུ་མཐའ་ཡས་འགྲོ་བ་སྨིན་པར་བྱེད། །རྒུད་པར་གྱུར་ཀྱང་ཆོས་བཞིན་སྤྱོད་
པར་ཤོག །མྱུར་དུ་ཏིང་འཛིན་ཆོས་ཀྱི་སྟོབས་ཐོབ་ནས། །ལ་ལར་མཁས་དང་ལ་ལར་གྲུབ་
པ་དང༌། །རྒྱལ་པོ་རྒྱལ་ཕྲན་བློན་པོ་ཕོ་ཉ་འཁོར། །སྣ་ཚོགས་སྤྲུལ་པས་བསྟན་པ་གསལ་

བྱེད་ཤོག །བླ་མེད་བྱང་ཆུབ་མྱུར་དུ་ཐོབ་པ་དང༌། །དེ་སྲིད་དུ་ཡང་སྲིད་དང་ཞི་བ་ཡི། །ཕུན་
ཚོགས་བསམ་གྱིས་མི་ཁྱབ་རྟག་པར་འབྱོར། །བསྟན་དང་འགྲོ་བའི་དོན་ཆེན་འགྲུབ་པར་
ཤོག །བསྐྱེད་རིམ་ལྷ་ཡི་རྣལ་འབྱོར་བརྟན་པ་ཐོབ། །རིག་སྔགས་བཟླས་པའི་ནུས་པ་མཐར་
ཕྱིན་ནས། །ཞི་སོགས་ལས་ཀུན་ཐོགས་མེད་འགྲུབ་པ་དང༌། །ཐུན་མོང་འཇིག་རྟེན་དངོས་
གྲུབ་ཀུན་ཐོབ་ཤོག །ལྷན་སྐྱེས་ཡེ་ཤེས་རྫོགས་པའི་རིམ་པ་བརྟན། །ཡེ་ཤེས་སྨྲ་བ་པོ་ལ་ཡེ་
ཤེས་ཉིད། །གཅིག་པུས་འདོད་པའི་དོན་ཀུན་འགྲུབ་འགྱུར་བ། །འཇིག་རྟེན་འདས་པ་ཕྱག་
རྒྱ་ཆེ་ཐོབ་ཤོག །ཇི་སྐད་བཤད་པའི་ལམ་གྱི་ཡོན་ཏན་རྣམས། །བར་ཆད་མེད་པར་མྱུར་དུ་
མཐར་ཕྱིན་ནས། །ཡེ་ཤེས་ལྔ་དང་སྐུ་བཞིའི་བདག་ཉིད་ཅན། །རྡོ་རྗེ་འཆང་ཆེན་མྱུར་དུ་ཐོབ་
པར་ཤོག །ཁམས་གསུམ་སྐྱེ་འགྲོ་ཀུན་ཡང་དེ་ལ་འགོད། །བརྟན་གཡོ་མཐའ་དག་དཔལ་
ལྡན་བླ་མ་ཡི། །ཐུགས་གྱི་རྒྱ་མཚོར་རོ་གཅིག་འཇུག་པ་ལ། །གློ་བུར་དྲི་མའི་འཁྲུལ་བ་སངས་
བར་ཤོག །སྨོན་ལམ་དེ་ཀུན་འཕྲལ་དུ་འགྲུབ་པར་ཤོག །ཇི་བཞིན་འགྲུབ་ཅིང་རྒྱ་ཆེན་འགྲུབ་
པར་ཤོག །གེགས་མེད་འགྲུབ་ཅིང་འབད་མེད་འགྲུབ་པར་ཤོག །བཀྲ་ཤིས་དགེ་ལེགས་ཕུན་
སུམ་ཚོགས་པར་ཤོག །ཅེས་པ་འདི་ཡང་དད་ལྡན་ཀུན་དགའ་ལྷུན་གྲུབ་གྱིས་བསྐུལ་ནས་ཏཱ་ར་ནཱ་ཐས་སྨྲས་པའོ། །མངྒ་
ལཾ། །
ཨོཾ་སྭཱ་སྟི། རྒྱལ་བ་སྲས་བཅས་དགྱེས་ཤིང་སེམས་ཅན་ཀུན། །སྲིད་ཞིའི་ཕུན་ཚོགས་
དཔལ་ལ་འགོད་པའི་ཕྱིར། །དུས་གསུམ་རྒྱལ་བའི་གསུང་རབ་དཔག་ཡས་ལ། །ཉམས་
ལེན་བདེ་བར་བྱེད་ཐབས་སྨོན་ལམ་འདི། །པར་དུ་སྒྲབ་ས་བྲག་དམར་བླ་བྲང་ཡིན། །འདི་
ཡི་ལེགས་སྤྱད་བདག་གི་འབྲེལ་ཅན་སོགས། །མཁའ་མཉམ་འགྲོ་བ་དམ་ཆོས་སྒོར་ཞུགས་
ཏེ། །མྱུར་དུ་བྱང་ཆུབ་ཐོབ་པའི་རྒྱུར་བསྔོའོ། །འདིས་ཀྱང་རྒྱལ་བའི་བསྟན་པ་རིན་པོ་ཆེན་པོ་
ཆེ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག། །།བཀྲ་ཤིས།

གསལ་བཤད། དཔེ་བསྡུར་མའི་རྟགས།
སྔོན་མ་རྟག་བརྟན་པར་མ་དང་ཕྱི་མ་འཛམ་ཐང་པར་མ་ཡིན།{ [ ]
རྟག་བརྟན་པར་མ་ཁོ་ནར་ཡོད།{ }
འཛམ་ཐང་པར་མ་ཁོ་ནར་ཡོད།[ ]
འཛམ་པར་དང་རྟག་པར་ཉིས་ཆར་ཡོད་པའི་མཆན། ( )
རྟག་བརྟན་པར་མ་ཁོ་ནར་ཡོད་པའི་མཆན། ＜ ＞
